॥ ब्रह्मपुराण ॥
यस्मात् सर्वमिदं प्रपञ्चरचितं मायाजगज्जायते ।
यस्मिंस्तिष्ठति याति चान्तसमये कल्पानुकल्पे पुनः ।
यं ध्यात्वा मुनयः प्रपञ्चरहितं विन्दन्ति मोक्षं ध्रुवम् ।
तं वन्दे पुरुषोत्तमाख्यममलं नित्यं विभुं निश्चलम् ॥
यं ध्यायन्ति बुधाः समाधिसमये शुद्धं वियत्संनिभम् ।
नित्यानन्दमयं प्रसन्नममलं सर्वेश्वरं निर्गुणम् ।
व्यक्ताव्यक्तपरं प्रपञ्चरहितं ध्यानैकगम्यं विभुम् ।
तं संसारविनाशहेतुमजरं वन्दे हरिं मुक्तिदम् ॥
सुपुण्ये नैमिषारण्ये पवित्रे सुमनोहरे ।
नानामुनिजनाकीर्णे नानापुष्पोपशोभिते ॥
सरलैः कर्णिकारैश्च पनसैर्धवखादिरैः ।
आम्रजम्बूकपित्थैश्च न्यग्रोधैर्देवदारुभिः ॥
अश्वत्थैः पारिजातैश्च चन्दनागुरुपाटलैः ।
बकुलैः सप्तपर्णैश्च पुंनागैर्नागकेसरैः ॥
शालैस्तालैस्तमालैश्च नारिकेलैस्तथार्जुनैः ।
अन्यैश्च बहुभिर्वृक्षैश्चम्पकाद्यैश्च शोभिते ॥
नानापक्षिगणाकीर्णे नानामृगगणैर्युते ।
नानाजलाशयैः पुण्यैर्दीर्घिकाद्यैरलङ्कृते ॥
ब्राह्मणैः क्षत्रियैर्वैश्यैः शूद्रैश्चान्यैश्च जातिभिः ।
वानप्रस्थैर्गृहस्थैश्च यतिभिर्ब्रह्मचारिभिः ॥
सम्पन्नैर्गोकुलैश्चैव सर्वत्र समलङ्कृते ।
यवगोधूमचणकैर्माषमुद्गतिलेक्षुभिः ॥
चीनकाद्यैस्तथा मेध्यैः सस्यैश्चान्यैश्च शोभिते ।
तत्र दीप्ते हुतवहे हूयमाने महामखे ॥
यजतां नैमिषेयाणां सत्त्रे द्वादशवार्षिके ।
आजग्मुस्तत्र मुनयस्तथान्येऽपि द्विजातयः ॥
तान् आगतान् द्विजांस्ते तु पूजां चक्रुर्यथोचिताम् ।
तेषु तत्रोपविष्टेषु ऋत्विग्भिः सहितेषु च ॥
तत्राजगाम सूतस्तु मतिमांल्लोमहर्षणः ।
तं दृष्ट्वा ते मुनिवराः पूजां चक्रुर्मुदान्विताः ॥
सोऽपि तान् प्रतिपूज्यैव संविवेश वरासने ।
कथां चक्रुस्तदान्योन्यं सूतेन सहिता द्विजाः ॥
कथान्ते व्यासशिष्यं ते पप्रच्छुः संशयं मुदा ।
ऋत्विग्भिः सहिताः सर्वे सदस्यैः सह दीक्षिताः ॥
मुनय ऊचुः । पुराणागमशास्त्राणि सेतिहासानि सत्तम ।
जानासि देवदैत्यानां चरितं जन्म कर्म च ॥
न तेऽस्त्यविदितं किञ्चिद् वेदे शास्त्रे च भारते ।
पुराणे मोक्षशास्त्रे च सर्वज्ञोऽसि महामते ॥
यथापूर्वमिदं सर्वमुत्पन्नं सचराचरम् ।
ससुरासुरगन्धर्वं सयक्षोरगराक्षसम् ॥
श्रोतुमिच्छामहे सूत ब्रूहि सर्वं यथा जगत् ।
बभूव भूयश्च यथा महाभाग भविष्यति ॥
यतश्चैव जगत् सूत यतश्चैव चराचरम् ।
लीनमासीत् तथा यत्र लयमेष्यति यत्र च ॥
लोमहर्षण उवाच । अविकाराय शुद्धाय नित्याय परमात्मने ।
सदैकरूपरूपाय विष्णवे सर्वजिष्णवे ॥
नमो हिरण्यगर्भाय हरये शङ्कराय च ।
वासुदेवाय ताराय सर्गस्थित्यन्तकर्मणे ॥
एकानेकस्वरूपाय स्थूलसूक्ष्मात्मने नमः ।
अव्यक्तव्यक्तभूताय विष्णवे मुक्तिहेतवे ॥
सर्गस्थितिविनाशाय जगतो योऽजरामरः ।
मूलभूतो नमस्तस्मै विष्णवे परमात्मने ॥
आधारभूतं विश्वस्याप्यणीयांसमणीयसाम् ।
प्रणम्य सर्वभूतस्थमच्युतं पुरुषोत्तमम् ॥
ज्ञानस्वरूपमत्यन्तं निर्मलं परमार्थतः ।
तमेवार्थस्वरूपेण भ्रान्तिदर्शनतः स्थितम् ॥
विष्णुं ग्रसिष्णुं विश्वस्य स्थितौ सर्गे तथा प्रभुम् ।
सर्वज्ञं जगतामीशमजमक्षयमव्ययम् ॥
आद्यं सुसूक्ष्मं विश्वेशं ब्रह्मादीन् प्रणिपत्य च ।
इतिहासपुराणज्ञं वेदवेदाङ्गपारगम् ॥
सर्वशास्त्रार्थतत्त्वज्ञं पराशरसुतं प्रभुम् ।
गुरुं प्रणम्य वक्ष्यामि पुराणं वेदसम्मितम् ॥
कथयामि यथा पूर्वं दक्षाद्यैर्मुनिसत्तमैः ।
पृष्टः प्रोवाच भगवान् अब्जयोनिः पितामहः ॥
शृणुध्वं सम्प्रवक्ष्यामि कथां पापप्रणाशिनीम् ।
कथ्यमानां मया चित्रां बह्वर्थां श्रुतिविस्तराम् ॥
यस्त्विमां धारयेन् नित्यं शृणुयाद् वाप्यभीक्ष्णशः ।
स्ववंशधारणं कृत्वा स्वर्गलोके महीयते ॥
अव्यक्तं कारणं यत् तन् नित्यं सदसदात्मकम् ।
प्रधानं पुरुषस्तस्मान् निर्ममे विश्वमीश्वरः ॥
तं बुध्यध्वं मुनिश्रेष्ठा ब्रह्माणममितौजसम् ।
स्रष्टारं सर्वभूतानां नारायणपरायणम् ॥
अहङ्कारस्तु महतस्तस्माद् भूतानि जज्ञिरे ।
भूतभेदाश्च भूतेभ्य इति सर्गः सनातनः ॥
विस्तरावयवं चैव यथाप्रज्ञं यथाश्रुति ।
कीर्त्यमानं शृणुध्वं वः सर्वेषां कीर्तिवर्धनम् ॥
कीर्तितं स्थिरकीर्तीनां सर्वेषां पुण्यवर्धनम् ।
ततः स्वयम्भूर्भगवान् सिसृक्षुर्विविधाः प्रजाः ॥
अप एव ससर्जादौ तासु वीर्यमथासृजत् ।
आपो नारा इति प्रोक्ता आपो वै नरसूनवः ॥
अयनं तस्य ताः पूर्वं तेन नारायणः स्मृतः ।
हिरण्यवर्णमभवत् तद् अण्डमुदकेशयम् ॥
तत्र जज्ञे स्वयं ब्रह्मा स्वयम्भूरिति नः श्रुतम् ।
हिरण्यवर्णो भगवान् उषित्वा परिवत्सरम् ॥
तद् अण्डमकरोद् द्वैधं दिवं भुवमथापि च ।
तयोः शकलयोर्मध्य आकाशमकरोत् प्रभुः ॥
अप्सु पारिप्लवां पृथ्वीं दिशश्च दशधा दधे ।
तत्र कालं मनो वाचं कामं क्रोधमथो रतिम् ॥
ससर्ज सृष्टिं तद्रूपां स्रष्टुमिच्छन् प्रजापतीन् ।
मरीचिमत्र्यङ्गिरसौ पुलस्त्यं पुलहं क्रतुम् ॥
वसिष्ठं च महातेजाः सोऽसृजत् सप्त मानसान् ।
सप्त ब्रह्माण इत्येते पुराणे निश्चयं गताः ॥
नारायणात्मकानां तु सप्तानां ब्रह्मजन्मनाम् ।
ततोऽसृजत् पुरा ब्रह्मा रुद्रं रोषात्मसम्भवम् ॥
सनत्कुमारं च विभुं पूर्वेषामपि पूर्वजम् ।
सप्तस्वेता अजायन्त प्रजा रुद्राश्च भो द्विजाः ॥
स्कन्दः सनत्कुमारश्च तेजः सङ्क्षिप्य तिष्ठतः ।
तेषां सप्त महावंशा दिव्या देवगणान्विताः ॥
क्रियावन्तः प्रजावन्तो महर्षिभिरलङ्कृताः ।
विद्युतोऽशनिमेघांश्च रोहितेन्द्रधनूंषि च ॥
वयांसि च ससर्जादौ पर्जन्यं च ससर्ज ह ।
ऋचो यजूंषि सामानि निर्ममे यज्ञसिद्धये ॥
साध्यान् अजनयद् देवान् इत्येवमनुसञ्जगुः ।
उच्चावचानि भूतानि गात्रेभ्यस्तस्य जज्ञिरे ॥
आपवस्य प्रजासर्गं सृजतो हि प्रजापतेः ।
सृज्यमानाः प्रजा नैव विवर्धन्ते यदा तदा ॥
द्विधा कृत्वात्मनो देहमर्धेन पुरुषोऽभवत् ।
अर्धेन नारी तस्यां तु सोऽसृजद् द्विविधाः प्रजाः ॥
दिवं च पृथिवीं चैव महिम्ना व्याप्य तिष्ठति ।
विराजमसृजद् विष्णुः सोऽसृजत् पुरुषं विराट् ॥
पुरुषं तं मनुं विद्यात् तस्य मन्वन्तरं स्मृतम् ।
द्वितीयं मानसस्यैतन् मनोरन्तरमुच्यते ॥
स वैराजः प्रजासर्गं ससर्ज पुरुषः प्रभुः ।
नारायणविसर्गस्य प्रजास्तस्याप्ययोनिजाः ॥
आयुष्मान् कीर्तिमान् पुण्य+ ।प्रजावांश्च भवेन् नरः ।
आदिसर्गं विदित्वेमं यथेष्टां चाप्नुयाद् गतिम् ॥
लोमहर्षण उवाच । स सृष्ट्वा तु प्रजास्त्वेवमापवो वै प्रजापतिः ।
लेभे वै पुरुषः पत्नीं शतरूपामयोनिजाम् ॥
आपवस्य महिम्ना तु दिवमावृत्य तिष्ठतः ।
धर्मेणैव मुनिश्रेष्ठाः शतरूपा व्यजायत ॥
सा तु वर्षायुतं तप्त्वा तपः परमदुश्चरम् ।
भर्तारं दीप्ततपसं पुरुषं प्रत्यपद्यत ॥
स वै स्वायम्भुवो विप्राः पुरुषो मनुरुच्यते ।
तस्यैकसप्ततियुगं मन्वन्तरमिहोच्यते ॥
वैराजात् पुरुषाद् वीरं शतरूपा व्यजायत ।
प्रियव्रतोत्तानपादौ वीरात् काम्या व्यजायत ॥
काम्या नाम सुता श्रेष्ठा कर्दमस्य प्रजापतेः ।
काम्यापुत्रास्तु चत्वारः सम्राट् कुक्षिर्विराट् प्रभुः ॥
उत्तानपादं जग्राह पुत्रमत्रिः प्रजापतिः ।
उत्तानपादाच्चतुरः सूनृता सुषुवे सुतान् ॥
धर्मस्य कन्या सुश्रोणी सूनृता नाम विश्रुता ।
उत्पन्ना वाजिमेधेन ध्रुवस्य जननी शुभा ॥
ध्रुवं च कीर्तिमन्तं च आयुष्मन्तं वसुं तथा ।
उत्तानपादोऽजनयत् सूनृतायां प्रजापतिः ॥
ध्रुवो वर्षसहस्राणि त्रीणि दिव्यानि भो द्विजाः ।
तपस्तेपे महाभागः प्रार्थयन् सुमहद् यशः ॥
तस्मै ब्रह्मा ददौ प्रीतः स्थानमात्मसमं प्रभुः ।
अचलं चैव पुरतः सप्तर्षीणां प्रजापतिः ॥
तस्याभिमानम् ऋद्धिं च महिमानं निरीक्ष्य च ।
देवासुराणामाचार्यः श्लोकं प्राग् उशना जगौ ॥
अहोऽस्य तपसो वीर्यमहो श्रुतमहोऽद्भुतम् ।
यमद्य पुरतः कृत्वा ध्रुवं सप्तर्षयः स्थिताः ॥
तस्माच्छ्लिष्टिं च भव्यं च ध्रुवाच्छम्भुर्व्यजायत ।
श्लिष्टेराधत्त सुच्छाया पञ्च पुत्रान् अकल्मषान् ॥
रिपुं रिपुञ्जयं वीरं वृकलं वृकतेजसम् ।
रिपोराधत्त बृहती चक्षुषं सर्वतेजसम् ॥
अजीजनत् पुष्करिण्यां वैरिण्यां चाक्षुषं मनुम् ।
प्रजापतेरात्मजायां वीरण्यस्य महात्मनः ॥
मनोरजायन्त दश नड्वलायां महौजसः ।
कन्यायां मुनिशार्दूला वैराजस्य प्रजापतेः ॥
कुत्सः पुरुः शतद्युम्नस्तपस्वी सत्यवाक् कविः ।
अग्निष्टुद् अतिरात्रश्च सुद्युम्नश्चेति ते नव ॥
अभिमन्युश्च दशमो नड्वलायां महौजसः ।
पुरोरजनयत् पुत्रान् षड् आग्नेयी महाप्रभान् ॥
अङ्गं सुमनसं स्वातिं क्रतुमङ्गिरसं मयम् ।
अङ्गात् सुनीथापत्यं वै वेणमेकं व्यजायत ॥
अपचारेण वेणस्य प्रकोपः सुमहान् अभूत् ।
प्रजार्थम् ऋषयो यस्य ममन्थुर्दक्षिणं करम् ॥
वेणस्य मथिते पाणौ सम्बभूव महान् नृपः ।
तं दृष्ट्वा मुनयः प्राहुरेष वै मुदिताः प्रजाः ॥
करिष्यति महातेजा यशश्च प्राप्स्यते महत् ।
स धन्वी कवची जातो ज्वलज्ज्वलनसंनिभः ॥
पृथुर्वैण्यस्तथा चेमां ररक्ष क्षत्रपूर्वजः ।
राजसूयाभिषिक्तानामाद्यः स वसुधापतिः ॥
तस्माच्चैव समुत्पन्नौ निपुणौ सूतमागधौ ।
तेनेयं गौर्मुनिश्रेष्ठा दुग्धा सस्यानि भूभृता ॥
प्रजानां वृत्तिकामेन देवैः सर्षिगणैः सह ।
पितृभिर्दानवैश्चैव गन्धर्वैरप्सरोगणैः ॥
सर्पैः पुण्यजनैश्चैव वीरुद्भिः पर्वतैस्तथा ।
तेषु तेषु च पात्रेषु दुह्यमाना वसुन्धरा ॥
प्रादाद् यथेप्सितं क्षीरं तेन प्राणान् अधारयन् ।
पृथोस्तु पुत्रौ धर्मज्ञौ यज्ञान्तेऽन्तर्धिपातिनौ ॥
शिखण्डिनी हविर्धानमन्तर्धानाद् व्यजायत ।
हविर्धानात् षड् आग्नेयी धिषणाजनयत् सुतान् ॥
प्राचीनबर्हिषं शुक्रं गयं कृष्णं व्रजाजिनौ ।
प्राचीनबर्हिर्भगवान् महान् आसीत् प्रजापतिः ॥
हविर्धानान् मुनिश्रेष्ठा येन संवर्धिताः प्रजाः ।
प्राचीनबर्हिर्भगवान् पृथिवीतलचारिणीः ॥
समुद्रतनयायां तु कृतदारोऽभवत् प्रभुः ।
महतस्तपसः पारे सवर्णायां प्रजापतिः ॥
सवर्णाधत्त सामुद्री दश प्राचीनबर्हिषः ।
सर्वान् प्रचेतसो नाम धनुर्वेदस्य पारगान् ॥
अपृथग्धर्मचरणास्तेऽतप्यन्त महत् तपः ।
दश वर्षसहस्राणि समुद्रसलिलेशयाः ॥
तपश्चरत्सु पृथिवीं प्रचेतःसु महीरुहाः ।
अरक्षमाणामावव्रुर्बभूवाथ प्रजाक्षयः ॥
नाशकन् मारुतो वातुं वृतं खमभवद् द्रुमैः ।
दश वर्षसहस्राणि न शेकुश्चेष्टितुं प्रजाः ॥
तद् उपश्रुत्य तपसा युक्ताः सर्वे प्रचेतसः ।
मुखेभ्यो वायुमग्निं च ससृजुर्जातमन्यवः ॥
उन्मूलान् अथ वृक्षांस्तु कृत्वा वायुरशोषयत् ।
तान् अग्निरदहद् घोर एवमासीद् द्रुमक्षयः ॥
द्रुमक्षयमथो बुद्ध्वा किञ्चिच्छिष्टेषु शाखिषु ।
उपगम्याब्रवीद् एतांस्तदा सोमः प्रजापतीन् ॥
कोपं यच्छत राजानः सर्वे प्राचीनबर्हिषः ।
वृक्षशून्या कृता पृथ्वी शाम्येतामग्निमारुतौ ॥
रत्नभूता च कन्येयं वृक्षाणां वरवर्णिनी ।
भविष्यं जानता तात धृता गर्भेण वै मया ॥
मारिषा नाम नाम्नैषा वृक्षाणामिति निर्मिता ।
भार्या वोऽस्तु महाभागाः सोमवंशविवर्धिनी ॥
युष्माकं तेजसोऽर्धेन मम चार्धेन तेजसः ।
अस्यामुत्पत्स्यते विद्वान् दक्षो नाम प्रजापतिः ॥
स इमां दग्धभूयिष्ठां युष्मत्तेजोमयेन वै ।
अग्निनाग्निसमो भूयः प्रजाः संवर्धयिष्यति ॥
ततः सोमस्य वचनाज्जगृहुस्ते प्रचेतसः ।
संहृत्य कोपं वृक्षेभ्यः पत्नीं धर्मेण मारिषाम् ॥
दशभ्यस्तु प्रचेतोभ्यो मारिषायां प्रजापतिः ।
दक्षो जज्ञे महातेजाः सोमस्यांशेन भो द्विजाः ॥
अचरांश्च चरांश्चैव द्विपदोऽथ चतुष्पदः ।
स सृष्ट्वा मनसा दक्षः पश्चाद् असृजत स्त्रियः ॥
ददौ दश स धर्माय कश्यपाय त्रयोदश ।
शिष्टाः सोमाय राज्ञे च नक्षत्राख्या ददौ प्रभुः ॥
तासु देवाः खगा गावो नागा दितिजदानवाः ।
गन्धर्वाप्सरसश्चैव जज्ञिरेऽन्याश्च जातयः ॥
ततः प्रभृति विप्रेन्द्राः प्रजा मैथुनसम्भवाः ।
सङ्कल्पाद् दर्शनात् स्पर्शात् पूर्वेषां प्रोच्यते प्रजा ॥
मुनय ऊचुः । देवानां दानवानां च गन्धर्वोरगरक्षसाम् ।
सम्भवस्तु श्रुतोऽस्माभिर्दक्षस्य च महात्मनः ॥
अङ्गुष्ठाद् ब्रह्मणो जज्ञे दक्षः किल शुभव्रतः ।
वामाङ्गुष्ठात् तथा चैवं तस्य पत्नी व्यजायत ॥
कथं प्राचेतसत्वं स पुनर्लेभे महातपाः ।
एतं नः संशयं सूत व्याख्यातुं त्वमिहार्हसि ।
दौहित्रश्चैव सोमस्य कथं श्वशुरतां गतः ॥
लोमहर्षण उवाच । उत्पत्तिश्च निरोधश्च नित्यं
भूतेषु भो द्विजाः ।
ऋषयोऽत्र न मुह्यन्ति विद्यावन्तश्च ये जनाः ॥
युगे युगे भवन्त्येते पुनर्दक्षादयो नृपाः ।
पुनश्चैव निरुध्यन्ते विद्वांस्तत्र न मुह्यति ॥
ज्यैष्ठ्यं कानिष्ठमप्येषां पूर्वं नासीद् द्विजोत्तमाः ।
तप एव गरीयोऽभूत् प्रभावश्चैव कारणम् ॥
इमां विसृष्टिं दक्षस्य यो विद्यात् सचराचराम् ।
प्रजावान् आयुरुत्तीर्णः स्वर्गलोके महीयते ॥
मुनय ऊचुः । देवानां दानवानां च गन्धर्वोरगरक्षसाम् ।
उत्पत्तिं विस्तरेणैव लोमहर्षण कीर्तय ॥
लोमहर्षण उवाच । प्रजाः सृजेति व्यादिष्टः पूर्वं
दक्षः स्वयम्भुवा ।
यथा ससर्ज भूतानि तथा शृणुत भो द्विजाः ॥
मानसान्येव भूतानि पूर्वमेवासृजत् प्रभुः ।
ऋषीन् देवान् सगन्धर्वान् असुरान् यक्षराक्षसान् ॥
यदास्य मानसी विप्रा न व्यवर्धत वै प्रजा ।
तदा सञ्चिन्त्य धर्मात्मा प्रजाहेतोः प्रजापतिः ॥
स मैथुनेन धर्मेण सिसृक्षुर्विविधाः प्रजाः ।
असिक्नीमावहत् पत्नीं वीरणस्य प्रजापतेः ॥
सुतां सुतपसा युक्तां महतीं लोकधारिणीम् ।
अथ पुत्रसहस्राणि वैरण्यां पञ्च वीर्यवान् ॥
असिक्न्यां जनयामास दक्ष एव प्रजापतिः ।
तांस्तु दृष्ट्वा महाभागान् संविवर्धयिषून् प्रजाः ॥
देवर्षिः प्रियसंवादो नारदः प्राब्रवीद् इदम् ।
नाशाय वचनं तेषां शापायैवात्मनस्तथा ॥
यं कश्यपः सुतवरं परमेष्ठी व्यजीजनत् ।
दक्षस्य वै दुहितरि दक्षशापभयान् मुनिः ॥
पूर्वं स हि समुत्पन्नो नारदः परमेष्ठिनः ।
असिक्न्यामथ वैरण्यां भूयो देवर्षिसत्तमः ॥
तं भूयो जनयामास पितेव मुनिपुङ्गवम् ।
तेन दक्षस्य वै पुत्रा हर्यश्वा इति विश्रुताः ॥
निर्मथ्य नाशिताः सर्वे विधिना च न संशयः ।
तस्योद्यतस्तदा दक्षो नाशायामितविक्रमः ॥
ब्रह्मर्षीन् पुरतः कृत्वा याचितः परमेष्ठिना ।
ततोऽभिसन्धिश्चक्रे वै दक्षस्य परमेष्ठिना ॥
कन्यायां नारदो मह्यं तव पुत्रो भवेद् इति ।
ततो दक्षः सुतां प्रादात् प्रियां वै परमेष्ठिने ।
स तस्यां नारदो जज्ञे भूयः शापभयाद् ऋषिः ॥
मुनय ऊचुः । कथं प्रणाशिताः पुत्रा नारदेन महर्षिणा ।
प्रजापतेः सूतवर्य श्रोतुमिच्छाम तत्त्वतः ॥
लोमहर्षण उवाच । दक्षस्य पुत्रा हर्यश्वा
विवर्धयिषवः प्रजाः ।
समागता महावीर्या नारदस्तान् उवाच ह ॥
नारद उवाच । बालिशा बत यूयं वै नास्या जानीत वै भुवः ।
प्रमाणं स्रष्टुकामा वै प्रजाः प्राचेतसात्मजाः ॥
अन्तरूर्ध्वमधश्चैव कथं सृजथ वै प्रजाः ।
ते तु तद्वचनं श्रुत्वा प्रयाताः सर्वतो दिशः ॥
अद्यापि न निवर्तन्ते समुद्रेभ्य इवापगाः ।
हर्यश्वेष्वथ नष्टेषु दक्षः प्राचेतसः पुनः ॥
वैरण्यामथ पुत्राणां सहस्रमसृजत् प्रभुः ।
विवर्धयिषवस्ते तु शबलाश्वास्तथा प्रजाः ॥
पूर्वोक्तं वचनं ते तु नारदेन प्रचोदिताः ।
अन्योन्यमूचुस्ते सर्वे सम्यग् आह महान् ऋषिः ॥
भ्रातृणां पदवीं ज्ञातुं गन्तव्यं नात्र संशयः ।
ज्ञात्वा प्रमाणं पृथ्व्याश्च सुखं स्रक्ष्यामहे प्रजाः ॥
तेऽपि तेनैव मार्गेण प्रयाताः सर्वतो दिशम् ।
अद्यापि न निवर्तन्ते समुद्रेभ्य इवापगाः ॥
तदा प्रभृति वै भ्राता भ्रातुरन्वेषणे द्विजाः ।
प्रयातो नश्यति क्षिप्रं तन् न कार्यं विपश्चिता ॥
तांश्चैव नष्टान् विज्ञाय पुत्रान् दक्षः प्रजापतिः ।
षष्टिं ततोऽसृजत् कन्या वैरण्यामिति नः श्रुतम् ॥
तास्तदा प्रतिजग्राह भार्यार्थं कश्यपः प्रभुः ।
सोमो धर्मश्च भो विप्रास्तथैवान्ये महर्षयः ॥
ददौ स दश धर्माय कश्यपाय त्रयोदश ।
सप्तविंशति सोमाय चतस्रोऽरिष्टनेमिने ॥
द्वे चैव बहुपुत्राय द्वे चैवाङ्गिरसे तथा ।
द्वे कृशाश्वाय विदुषे तासां नामानि मे शृणु ॥
अरुन्धती वसुर्यामी लम्बा भानुर्मरुत्वती ।
सङ्कल्पा च मुहूर्ता च साध्या विश्वा च भो द्विजाः ॥
धर्मपत्न्यो दश त्वेतास्तास्वपत्यानि बोधत ।
विश्वेदेवास्तु विश्वायाः साध्या साध्यान् व्यजायत ॥
मरुत्वत्यां मरुत्वन्तो वसोस्तु वसवः सुताः ।
भानोस्तु भानवः पुत्रा मुहूर्तास्तु मुहूर्तजाः ॥
लम्बायाश्चैव घोषोऽथ नागवीथी च यामिजा ।
पृथिवी विषयं सर्वमरुन्धत्यां व्यजायत ॥
सङ्कल्पायास्तु विश्वात्मा जज्ञे सङ्कल्प एव हि ।
नागवीथ्यां च यामिन्यां वृषलश्च व्यजायत ॥
परा याः सोमपत्नीश्च दक्षः प्राचेतसो ददौ ।
सर्वा नक्षत्रनाम्न्यस्ता ज्योतिषे परिकीर्तिताः ॥
ये त्वन्ये ख्यातिमन्तो वै देवा ज्योतिष्पुरोगमाः ।
वसवोऽष्टौ समाख्यातास्तेषां वक्ष्यामि विस्तरम् ॥
आपो ध्रुवश्च सोमश्च धवश्चैवानिलोऽनलः ।
प्रत्यूषश्च प्रभासश्च वसवो नामभिः स्मृताः ॥
आपस्य पुत्रो वैतण्ड्यः श्रमः श्रान्तो मुनिस्तथा ।
ध्रुवस्य पुत्रो भगवान् कालो लोकप्रकालनः ॥
सोमस्य भगवान् वर्चा वर्चस्वी येन जायते ।
धवस्य पुत्रो द्रविणो हुतहव्यवहस्तथा ।
मनोहरायाः शिशिरः प्राणोऽथ रमणस्तथा ॥
अनिलस्य शिवा भार्या तस्याः पुत्रो मनोजवः ।
अविज्ञातगतिश्चैव द्वौ पुत्रावनिलस्य च ॥
अग्निपुत्रः कुमारस्तु शरस्तम्बे श्रिया वृतः ।
तस्य शाखो विशाखश्च नैगमेयश्च पृष्ठजः ॥
अपत्यं कृत्तिकानां तु कार्त्तिकेय इति स्मृतः ।
प्रत्यूषस्य विदुः पुत्रम् ऋषिं नाम्नाथ देवलम् ॥
द्वौ पुत्रौ देवलस्यापि क्षमावन्तौ मनीषिणौ ।
बृहस्पतेस्तु भगिनी वरस्त्री ब्रह्मवादिनी ॥
योगसिद्धा जगत् कृत्स्नमसक्ता विचचार ह ।
प्रभासस्य तु सा भार्या वसूनामष्टमस्य तु ॥
विश्वकर्मा महाभागो यस्यां जज्ञे प्रजापतिः ।
कर्ता शिल्पसहस्राणां त्रिदशानां च वार्धकिः ॥
भूषणानां च सर्वेषां कर्ता शिल्पवतां वरः ।
यः सर्वेषां विमानानि दैवतानां चकार ह ॥
मानुषाश्चोपजीवन्ति यस्य शिल्पं महात्मनः ।
सुरभी कश्यपाद् रुद्रान् एकादश विनिर्ममे ॥
महादेवप्रसादेन तपसा भाविता सती ।
अजैकपाद् अहिर्बुध्न्यस्त्वष्टा रुद्रश्च वीर्यवान् ॥
हरश्च बहुरूपश्च त्र्यम्बकश्चापराजितः ।
वृषाकपिश्च शम्भुश्च कपर्दी रैवतस्तथा ॥
मृगव्याधश्च शर्वश्च कपाली च द्विजोत्तमाः ।
एकादशैते विख्याता रुद्रास्त्रिभुवनेश्वराः ॥
शतं त्वेवं समाख्यातं रुद्राणाममितौजसाम् ।
पुराणे मुनिशार्दूला यैर्व्याप्तं सचराचरम् ॥
दाराञ् शृणुध्वं विप्रेन्द्राः कश्यपस्य प्रजापतेः ।
अदितिर्दितिर्दनुश्चैव अरिष्टा सुरसा खसा ॥
सुरभिर्विनता चैव ताम्रा क्रोधवशा इरा ।
कद्रुर्मुनिश्च भो विप्रास्तास्वपत्यानि बोधत ॥
पूर्वमन्वन्तरे श्रेष्ठा द्वादशासन् सुरोत्तमाः ।
तुषिता नाम तेऽन्योन्यमूचुर्वैवस्वतेऽन्तरे ॥
उपस्थितेऽतियशसश्चाक्षुषस्यान्तरे मनोः ।
हितार्थं सर्वलोकानां समागम्य परस्परम् ॥
आगच्छत द्रुतं देवा अदितिं सम्प्रविश्य वै ।
मन्वन्तरे प्रसूयामस्तन् नः श्रेयो भविष्यति ॥
लोमहर्षण उवाच । एवमुक्त्वा तु ते सर्वे चाक्षुषस्यान्तरे मनोः ।
मारीचात् कश्यपाज्जातास्त्वदित्या दक्षकन्यया ॥
तत्र विष्णुश्च शक्रश्च जज्ञाते पुनरेव हि ।
अर्यमा चैव धाता च त्वष्टा पूषा तथैव च ॥
विवस्वान् सविता चैव मित्रो वरुण एव च ।
अंशो भगश्चातितेजा आदित्या द्वादश स्मृताः ॥
सप्तविंशति याः प्रोक्ताः सोमपत्न्यो महाव्रताः ।
तासामपत्यान्यभवन् दीप्तान्यमिततेजसः ॥
अरिष्टनेमिपत्नीनामपत्यानीह षोडश ।
बहुपुत्रस्य विदुषश्चतस्रो विद्युतः स्मृताः ॥
चाक्षुषस्यान्तरे पूर्वे ऋचो ब्रह्मर्षिसत्कृताः ।
कृशाश्वस्य च देवर्षेर्देवप्रहरणाः स्मृताः ॥
एते युगसहस्रान्ते जायन्ते पुनरेव हि ।
सर्वे देवगणाश्चात्र त्रयस्त्रिंशत् तु कामजाः ॥
तेषामपि च भो विप्रा निरोधोत्पत्तिरुच्यते ।
यथा सूर्यस्य गगन उदयास्तमयाविह ॥
एवं देवनिकायास्ते सम्भवन्ति युगे युगे ।
दित्याः पुत्रद्वयं जज्ञे कश्यपाद् इति नः श्रुतम् ॥
हिरण्यकशिपुश्चैव हिरण्याक्षश्च वीर्यवान् ।
सिंहिका चाभवत् कन्या विप्रचित्तेः परिग्रहः ॥
सैंहिकेया इति ख्याता यस्याः पुत्रा महाबलाः ।
हिरण्यकशिपोः पुत्राश्चत्वारः प्रथितौजसः ॥
ह्रादश्च अनुह्रादश्च प्रह्रादश्चैव वीर्यवान् ।
संह्रादश्च चतुर्थोऽभूद् ध्रादपुत्रो ह्रदस्तथा ॥
ह्रदस्य पुत्रौ द्वौ वीरौ शिवः कालस्तथैव च ।
विरोचनश्च प्राह्रादिर्बलिर्जज्ञे विरोचनात् ॥
बलेः पुत्रशतमासीद् बाणज्येष्ठं तपोधनाः ।
धृतराष्ट्रश्च सूर्यश्च चन्द्रमाश्चन्द्रतापनः ॥
कुम्भनाभो गर्दभाक्षः कुक्षिरित्येवमादयः ।
बाणस्तेषामतिबलो ज्येष्ठः पशुपतेः प्रियः ॥
पुरा कल्पे तु बाणेन प्रसाद्योमापतिं प्रभुम् ।
पार्श्वतो विहरिष्यामि इत्येवं याचितो वरः ॥
हिरण्याक्षसुताश्चैव विद्वांसश्च महाबलाः ।
भर्भरः शकुनिश्चैव भूतसन्तापनस्तथा ॥
महानाभश्च विक्रान्तः कालनाभस्तथैव च ।
अभवन् दनुपुत्राश्च शतं तीव्रपराक्रमाः ॥
तपस्विनो महावीर्याः प्राधान्येन ब्रवीमि तान् ।
द्विमूर्धा शङ्कुकर्णश्च तथा हयशिरा विभुः ॥
अयोमुखः शम्बरश्च कपिलो वामनस्तथा ।
मारीचिर्मघवांश्चैव इल्वलः स्वसृमस्तथा ॥
विक्षोभणश्च केतुश्च केतुवीर्यशतह्रदौ ।
इन्द्रजित् सर्वजिच्चैव वज्रनाभस्तथैव च ॥
एकचक्रो महाबाहुस्तारकश्च महाबलः ।
वैश्वानरः पुलोमा च विद्रावणमहाशिराः ॥
स्वर्भानुर्वृषपर्वा च विप्रचित्तिश्च वीर्यवान् ।
सर्व एते दनोः पुत्राः कश्यपाद् अभिजज्ञिरे ॥
विप्रचित्तिप्रधानास्ते दानवाः सुमहाबलाः ।
एतेषां पुत्रपौत्रं तु न तच्छक्यं द्विजोत्तमाः ॥
प्रसङ्ख्यातुं बहुत्वाच्च पुत्रपौत्रमनन्तकम् ।
स्वर्भानोस्तु प्रभा कन्या पुलोम्नस्तु शची सुता ॥
उपदीप्तिर्हयशिराः शर्मिष्ठा वार्षपर्वणी ।
पुलोमा कालिका चैव वैश्वानरसुते उभे ॥
बह्वपत्ये महापत्ये मरीचेस्तु परिग्रहः ।
तयोः पुत्रसहस्राणि षष्टिर्दानवनन्दनाः ॥
चतुर्दशशतान् अन्यान् हिरण्यपुरवासिनः ।
मरीचिर्जनयामास महता तपसान्वितः ॥
पौलोमाः कालकेयाश्च दानवास्ते महाबलाः ।
अवध्या देवतानां हि हिरण्यपुरवासिनः ॥
पितामहप्रसादेन ये हताः सव्यसाचिना ।
ततोऽपरे महावीर्या दानवास्त्वतिदारुणाः ॥
सिंहिकायामथोत्पन्ना विप्रचित्तेः सुतास्तथा ।
दैत्यदानवसंयोगाज्जातास्तीव्रपराक्रमाः ॥
सैंहिकेया इति ख्यातास्त्रयोदश महाबलाः ।
वंश्यः शल्यश्च बलिनौ नलश्चैव तथा बलः ॥
वातापिर्नमुचिश्चैव इल्वलः स्वसृमस्तथा ।
अञ्जिको नरकश्चैव कालनाभस्तथैव च ॥
सरमानस्तथा चैव स्वरकल्पश्च वीर्यवान् ।
एते वै दानवाः श्रेष्ठा दनोर्वंशविवर्धनाः ॥
तेषां पुत्राश्च पौत्राश्च शतशोऽथ सहस्रशः ।
संह्रादस्य तु दैत्यस्य निवातकवचाः कुले ॥
समुत्पन्नाः सुमहता तपसा भावितात्मनः ।
तिस्रः कोट्यः सुतास्तेषां मणिवत्यां निवासिनः ॥
अवध्यास्तेऽपि देवानामर्जुनेन निपातिताः ।
षट् सुताः सुमहाभागास्ताम्रायाः परिकीर्तिताः ॥
क्रौञ्ची श्येनी च भासी च सुग्रीवी शुचिगृध्रिका ।
क्रौञ्ची तु जनयामास उलूकप्रत्युलूककान् ॥
श्येनी श्येनांस्तथा भासी भासान् गृध्रांश्च गृध्र्यपि ।
शुचिरौदकान् पक्षिगणान् सुग्रीवी तु द्विजोत्तमाः ॥
अश्वान् उष्ट्रान् गर्दभांश्च ताम्रावंशः प्रकीर्तितः ।
विनतायास्तु द्वौ पुत्रौ विख्यातौ गरुडारुणौ ॥
गरुडः पततां श्रेष्ठो दारुणः स्वेन कर्मणा ।
सुरसायाः सहस्रं तु सर्पाणाममितौजसाम् ॥
अनेकशिरसां विप्राः खचराणां महात्मनाम् ।
काद्रवेयास्तु बलिनः सहस्रममितौजसः ॥
सुपर्णवशगा नागा जज्ञिरे नैकमस्तकाः ।
येषां प्रधानाः सततं शेषवासुकितक्षकाः ॥
ऐरावतो महापद्मः कम्बलाश्वतरावुभौ ।
एलापत्त्रश्च शङ्खश्च कर्कोटकधनञ्जयौ ॥
महानीलमहाकर्णौ धृतराष्ट्रबलाहकौ ।
कुहरः पुष्पदंष्ट्रश्च दुर्मुखः सुमुखस्तथा ॥
शङ्खश्च शङ्खपालश्च कपिलो वामनस्तथा ।
नहुषः शङ्खरोमा च मणिरित्येवमादयः ॥
तेषां पुत्राश्च पौत्राश्च शतशोऽथ सहस्रशः ।
चतुर्दशसहस्राणि क्रूराणामनिलाशिनाम् ॥
गणं क्रोधवंशं विप्रास्तस्य सर्वे च दंष्ट्रिणः ।
स्थलजाः पक्षिणोऽब्जाश्च धरायाः प्रसवाः स्मृताः ॥
गास्तु वै जनयामास सुरभिर्महिषीस्तथा ।
इरा वृक्षलता वल्लीस्तृणजातीश्च सर्वशः ॥
खसा तु यक्षरक्षांसि मुनिरप्सरसस्तथा ।
अरिष्टा तु महासिद्धा गन्धर्वान् अमितौजसः ॥
एते कश्यपदायादाः कीर्तिताः स्थाणुजङ्गमाः ।
येषां पुत्राश्च पौत्राश्च शतशोऽथ सहस्रशः ॥
एष मन्वन्तरे विप्राः सर्गः स्वारोचिषे स्मृतः ।
वैवस्वतेऽतिमहति वारुणे वितते क्रतौ ॥
जुह्वानस्य ब्रह्मणो वै प्रजासर्ग इहोच्यते ।
पूर्वं यत्र समुत्पन्नान् ब्रह्मर्षीन् सप्त मानसान् ॥
पुत्रत्वे कल्पयामास स्वयमेव पितामहः ।
ततो विरोधे देवानां दानवानां च भो द्विजाः ॥
दितिर्विनष्टपुत्रा वै तोषयामास कश्यपम् ।
कश्यपस्तु प्रसन्नात्मा सम्यग् आराधितस्तया ॥
वरेण च्छन्दयामास सा च वव्रे वरं तदा ।
पुत्रमिन्द्रवधार्थाय समर्थममितौजसम् ॥
स च तस्मै वरं प्रादात् प्रार्थितः सुमहातपाः ।
दत्त्वा च वरमत्युग्रो मारीचः समभाषत ॥
इन्द्रं पुत्रो निहन्ता ते गर्भं वै शरदां शतम् ।
यदि धारयसे शौच+ ।तत्परा व्रतमास्थिता ॥
तथेत्यभिहितो भर्ता तया देव्या महातपाः ।
धारयामास गर्भं तु शुचिः सा मुनिसत्तमाः ॥
ततोऽभ्युपागमद् दित्यां गर्भमाधाय कश्यपः ।
रोधयन् वै गणं श्रेष्ठं देवानाममितौजसम् ॥
तेजः संहृत्य दुर्धर्षमवध्यममरैरपि ।
जगाम पर्वतायैव तपसे संशितव्रता ॥
तस्याश्चैवान्तरप्रेप्सुरभवत् पाकशासनः ।
जाते वर्षशते चास्या ददर्शान्तरमच्युतः ॥
अकृत्वा पादयोः शौचं दितिः शयनमाविशत् ।
निद्रां चाहारयामास तस्यां कुक्षिं प्रविश्य सः ॥
वज्रपाणिस्ततो गर्भं सप्तधा तं न्यकृन्तयत् ।
स पाट्यमानो गर्भोऽथ वज्रेण प्ररुरोद ह ॥
मा रोदीरिति तं शक्रः पुनः पुनरथाब्रवीत् ।
सोऽभवत् सप्तधा गर्भस्तमिन्द्रो रुषितः पुनः ॥
एकैकं सप्तधा चक्रे वज्रेणैवारिकर्षणः ।
मरुतो नाम ते देवा बभूवुर्द्विजसत्तमाः ॥
यथोक्तं वै मघवता तथैव मरुतोऽभवन् ।
देवाश्चैकोनपञ्चाशत् सहाया वज्रपाणिनः ॥
तेषामेवं प्रवृत्तानां भूतानां द्विजसत्तमाः ।
रोचयन् वै गणश्रेष्ठान् देवानाममितौजसाम् ॥
निकायेषु निकायेषु हरिः प्रादात् प्रजापतीन् ।
क्रमशस्तानि राज्यानि पृथुपूर्वाणि भो द्विजाः ॥
स हरिः पुरुषो वीरः कृष्णो जिष्णुः प्रजापतिः ।
पर्जन्यस्तपनोऽनन्तस्तस्य सर्वमिदं जगत् ॥
भूतसर्गमिमं सम्यग् जानतो द्विजसत्तमाः ।
नावृत्तिभयमस्तीह परलोकभयं कुतः ॥
लोमहर्षण उवाच । अभिषिच्याधिराजेन्द्रं पृथुं
वैण्यं पितामहः ।
ततः क्रमेण राज्यानि व्यादेष्टुमुपचक्रमे ॥
द्विजानां वीरुधां चैव नक्षत्रग्रहयोस्तथा ।
यज्ञानां तपसां चैव सोमं राज्येऽभ्यषेचयत् ॥
अपां तु वरुणं राज्ये राज्ञां वैश्रवणं पतिम् ।
आदित्यानां तथा विष्णुं वसूनामथ पावकम् ॥
प्रजापतीनां दक्षं तु मरुतामथ वासवम् ।
दैत्यानां दानवानां वै प्रह्रादममितौजसम् ॥
वैवस्वतं पितृणां च यमं राज्येऽभ्यषेचयत् ।
यक्षाणां राक्षसानां च पार्थिवानां तथैव च ॥
सर्वभूतपिशाचानां गिरीशं शूलपाणिनम् ।
शैलानां हिमवन्तं च नदीनामथ सागरम् ॥
गन्धर्वाणामधिपतिं चक्रे चित्ररथं प्रभुम् ।
नागानां वासुकिं चक्रे सर्पाणामथ तक्षकम् ॥
वारणानां तु राजानमैरावतमथादिशत् ।
उच्चैःश्रवसमश्वानां गरुडं चैव पक्षिणाम् ॥
मृगाणामथ शार्दूलं गोवृषं तु गवां पतिम् ।
वनस्पतीनां राजानं प्लक्षमेवाभ्यषेचयत् ॥
एवं विभज्य राज्यानि क्रमेणैव पितामहः ।
दिशां पालान् अथ ततः स्थापयामास स प्रभुः ॥
पूर्वस्यां दिशि पुत्रं तु वैराजस्य प्रजापतेः ।
दिशः पालं सुधन्वानं राजानं सोऽभ्यषेचयत् ॥
दक्षिणस्यां दिशि तथा कर्दमस्य प्रजापतेः ।
पुत्रं शङ्खपदं नाम राजानं सोऽभ्यषेचयत् ॥
पश्चिमस्यां दिशि तथा रजसः पुत्रमच्युतम् ।
केतुमन्तं महात्मानं राजानं सोऽभ्यषेचयत् ॥
तथा हिरण्यरोमाणं पर्जन्यस्य प्रजापतेः ।
उदीच्यां दिशि दुर्धर्षं राजानं सोऽभ्यषेचयत् ॥
तैरियं पृथिवी सर्वा सप्तद्वीपा सपत्तना ।
यथाप्रदेशमद्यापि धर्मेण प्रतिपाल्यते ॥
राजसूयाभिषिक्तस्तु पृथुरेतैर्नराधिपैः ।
वेददृष्टेन विधिना राजा राज्ये नराधिपः ॥
ततो मन्वन्तरेऽतीते चाक्षुषेऽमिततेजसि ।
वैवस्वताय मनवे पृथिव्यां राज्यमादिशत् ॥
तस्य विस्तरमाख्यास्ये मनोर्वैवस्वतस्य ह ।
भवतां चानुकूल्याय यदि श्रोतुमिहेच्छथ ।
महद् एतद् अधिष्ठानं पुराणे तद् अधिष्ठितम् ॥
मुनय ऊचुः । विस्तरेण पृथोर्जन्म लोमहर्षण कीर्तय ।
यथा महात्मना तेन दुग्धा वेयं वसुन्धरा ॥
यथा वापि नृभिर्दुग्धा यथा देवैर्महर्षिभिः ।
यथा दैत्यैश्च नागैश्च यथा यक्षैर्यथा द्रुमैः ॥
यथा शैलैः पिशाचैश्च गन्धर्वैश्च द्विजोत्तमैः ।
राक्षसैश्च महासत्त्वैर्यथा दुग्धा वसुन्धरा ॥
तेषां पात्रविशेषांश्च वक्तुमर्हसि सुव्रत ।
वत्सक्षीरविशेषांश्च दोग्धारं चानुपूर्वशः ॥
यस्माच्च कारणात् पाणिर्वेणस्य मथितः पुरा ।
क्रुद्धैर्महर्षिभिस्तात कारणं तच्च कीर्तय ॥
लोमहर्षण उवाच । शृणुध्वं कीर्तयिष्यामि
पृथोर्वैण्यस्य विस्तरम् ।
एकाग्राः प्रयताश्चैव पुण्यार्थं वै द्विजर्षभाः ॥
नाशुचेः क्षुद्रमनसो नाशिष्यस्याव्रतस्य च ।
कीर्तयेयमिदं विप्राः कृतघ्नायाहिताय च ॥
स्वर्ग्यं यशस्यमायुष्यं धन्यं वेदैश्च सम्मितम् ।
रहस्यम् ऋषिभिः प्रोक्तं शृणुध्वं वै यथातथम् ॥
यश्चेमं कीर्तयेन् नित्यं पृथोर्वैण्यस्य विस्तरम् ।
ब्राह्मणेभ्यो नमस्कृत्य न स शोचेत् कृताकृतम् ॥
आसीद् धर्मस्य सङ्गोप्ता पूर्वमत्रिसमः प्रभुः ।
अत्रिवंशे समुत्पन्नस्त्वङ्गो नाम प्रजापतिः ॥
तस्य पुत्रोऽभवद् वेणो नात्यर्थं धर्मकोविदः ।
जातो मृत्युसुतायां वै सुनीथायां प्रजापतिः ॥
स मातामहदोषेण तेन कालात्मजात्मजः ।
स्वधर्मं पृष्ठतः कृत्वा कामलोभेष्ववर्तत ॥
मर्यादां भेदयामास धर्मोपेतां स पार्थिवः ।
वेदधर्मान् अतिक्रम्य सोऽधर्मनिरतोऽभवत् ॥
निःस्वाध्यायवषट्काराः प्रजास्तस्मिन् प्रजापतौ ।
प्रवृत्तं न पपुः सोमं हुतं यज्ञेषु देवताः ॥
न यष्टव्यं न होतव्यमिति तस्य प्रजापतेः ।
आसीत् प्रतिज्ञा क्रूरेयं विनाशे प्रत्युपस्थिते ॥
अहमिज्यश्च यष्टा च यज्ञश्चेति भृगूद्वह ।
मयि यज्ञो विधातव्यो मयि होतव्यमित्यपि ॥
तमतिक्रान्तमर्यादमाददानमसाम्प्रतम् ।
ऊचुर्महर्षयः सर्वे मरीचिप्रमुखास्तदा ॥
वयं दीक्षां प्रवेक्ष्यामः संवत्सरगणान् बहून् ।
अधर्मं कुरु मा वेण एष धर्मः सनातनः ॥
निधनेऽत्रेः प्रसूतस्त्वं प्रजापतिरसंशयम् ।
प्रजाश्च पालयिष्येऽहमितीह समयः कृतः ॥
तांस्तथा ब्रुवतः सर्वान् महर्षीन् अब्रवीत् तदा ।
वेणः प्रहस्य दुर्बुद्धिरिममर्थमनर्थवित् ॥
वेण उवाच । स्रष्टा धर्मस्य कश्चान्यः श्रोतव्यं कस्य वा मया ।
श्रुतवीर्यतपःसत्यैर्मया वा कः समो भुवि ॥
प्रभवं सर्वभूतानां धर्माणां च विशेषतः ।
सम्मूढा न विदुर्नूनं भवन्तो मां विचेतसः ॥
इच्छन् दहेयं पृथिवीं प्लावयेयं जलैस्तथा ।
द्यां वै भुवं च रुन्धेयं नात्र कार्या विचारणा ॥
यदा न शक्यते मोहाद् अवलेपाच्च पार्थिवः ।
अपनेतुं तदा वेणस्ततः क्रुद्धा महर्षयः ॥
तं निगृह्य महात्मानो विस्फुरन्तं महाबलम् ।
ततोऽस्य सव्यमूरुं ते ममन्थुर्जातमन्यवः ॥
तस्मिन् निमथ्यमाने वै राज्ञ ऊरौ तु जज्ञिवान् ।
ह्रस्वोऽतिमात्रः पुरुषः कृष्णश्चेति बभूव ह ॥
स भीतः प्राञ्जलिर्भूत्वा तस्थिवान् द्विजसत्तमाः ।
तमत्रिर्विह्वलं दृष्ट्वा निषीदेत्यब्रवीत् तदा ॥
निषादवंशकर्तासौ बभूव वदतां वराः ।
धीवरान् असृजच्चापि वेणकल्मषसम्भवान् ॥
ये चान्ये विन्ध्यनिलयास्तथा पर्वतसंश्रयाः ।
अधर्मरुचयो विप्रास्ते तु वै वेणकल्मषाः ॥
ततः पुनर्महात्मानः पाणिं वेणस्य दक्षिणम् ।
अरणीमिव संरब्धा ममन्थुर्जातमन्यवः ॥
पृथुस्तस्मात् समुत्पन्नः कराज्ज्वलनसंनिभः ।
दीप्यमानः स्ववपुषा साक्षाद् अग्निरिव ज्वलन् ॥
अथ सोऽजगवं नाम धनुर्गृह्य महारवम् ।
शरांश्च दिव्यान् रक्षार्थं कवचं च महाप्रभम् ॥
तस्मिञ् जातेऽथ भूतानि सम्प्रहृष्टानि सर्वशः ।
समापेतुर्महाभागा वेणस्तु त्रिदिवं ययौ ॥
समुत्पन्नेन भो विप्राः सत्पुत्रेण महात्मना ।
त्रातः स पुरुषव्याघ्रः पुंनाम्नो नरकात् तदा ॥
तं समुद्राश्च नद्यश्च रत्नान्यादाय सर्वशः ।
तोयानि चाभिषेकार्थं सर्व एवोपतस्थिरे ॥
पितामहश्च भगवान् देवैराङ्गिरसैः सह ।
स्थावराणि च भूतानि जङ्गमानि च सर्वशः ॥
समागम्य तदा वैण्यमभ्यषिञ्चन् नराधिपम् ।
महता राजराजेन प्रजास्तेनानुरञ्जिताः ॥
सोऽभिषिक्तो महातेजा विधिवद् धर्मकोविदैः ।
आधिराज्ये तदा राज्ञां पृथुर्वैण्यः प्रतापवान् ॥
पित्रापरञ्जितास्तस्य प्रजास्तेनानुरञ्जिताः ।
अनुरागात् ततस्तस्य नाम राजाभ्यजायत ॥
आपस्तस्तम्भिरे तस्य समुद्रमभियास्यतः ।
पर्वताश्च ददुर्मार्गं ध्वजभङ्गश्च नाभवत् ॥
अकृष्टपच्या पृथिवी सिध्यन्त्यन्नानि चिन्तनात् ।
सर्वकामदुघा गावः पुटके पुटके मधु ॥
एतस्मिन्न् एव काले तु यज्ञे पैतामहे शुभे ।
सूतः सूत्यां समुत्पन्नः सौत्येऽहनि महामतिः ॥
तस्मिन्न् एव महायज्ञे जज्ञे प्राज्ञोऽथ मागधः ।
पृथोः स्तवार्थं तौ तत्र समाहूतौ महर्षिभिः ॥
तावूचुरृषयः सर्वे स्तूयतामेष पार्थिवः ।
कर्मैतद् अनुरूपं वां पात्रं चायं नराधिपः ॥
तावूचतुस्तदा सर्वांस्तान् ऋषीन् सूतमागधौ ।
आवां देवान् ऋषींश्चैव प्रीणयावः स्वकर्मभिः ॥
न चास्य विद्मो वै कर्म नाम वा लक्षणं यशः ।
स्तोत्रं येनास्य कुर्याव राज्ञस्तेजस्विनो द्विजाः ॥
ऋषिभिस्तौ नियुक्तौ तु भविष्यैः स्तूयतामिति ।
यानि कर्माणि कृतवान् पृथुः पश्चान् महाबलः ॥
ततः प्रभृति वै लोके स्तवेषु मुनिसत्तमाः ।
आशीर्वादाः प्रयुज्यन्ते सूतमागधबन्दिभिः ॥
तयोः स्तवान्ते सुप्रीतः पृथुः प्रादात् प्रजेश्वरः ।
अनूपदेशं सूताय मगधं मागधाय च ॥
तं दृष्ट्वा परमप्रीताः प्रजाः प्रोचुर्मनीषिणः ।
वृत्तीनामेष वो दाता भविष्यति नराधिपः ॥
ततो वैण्यं महात्मानं प्रजाः समभिदुद्रुवुः ।
त्वं नो वृत्तिं विधत्स्वेति महर्षिवचनात् तदा ॥
सोऽभिद्रुतः प्रजाभिस्तु प्रजाहितचिकीर्षया ।
धनुर्गृह्य पृषत्कांश्च पृथिवीमाद्रवद् बली ॥
ततो वैण्यभयत्रस्ता गौर्भूत्वा प्राद्रवन् मही ।
तां पृथुर्धनुरादाय द्रवन्तीमन्वधावत ॥
सा लोकान् ब्रह्मलोकादीन् गत्वा वैण्यभयात् तदा ।
प्रददर्शाग्रतो वैण्यं प्रगृहीतशरासनम् ॥
ज्वलद्भिर्निशितैर्बाणैर्दीप्ततेजसमन्ततः ।
महायोगं महात्मानं दुर्धर्षममरैरपि ॥
अलभन्ती तु सा त्राणं वैण्यमेवान्वपद्यत ।
कृताञ्जलिपुटा भूत्वा पूज्या लोकैस्त्रिभिस्तदा ॥
उवाच वैण्यं नाधर्मं स्त्रीवधे परिपश्यसि ।
कथं धारयिता चासि प्रजा राजन् विना मया ॥
मयि लोकाः स्थिता राजन् मयेदं धार्यते जगत् ।
मद्विनाशे विनश्येयुः प्रजाः पार्थिव विद्धि तत् ॥
न मामर्हसि हन्तुं वै श्रेयश्चेत् त्वं चिकीर्षसि ।
प्रजानां पृथिवीपाल शृणु चेदं वचो मम ॥
उपायतः समारब्धाः सर्वे सिध्यन्त्युपक्रमाः ।
उपायं पश्य येन त्वं धारयेथाः प्रजामिमाम् ॥
हत्वापि मां न शक्तस्त्वं प्रजानां पोषणे नृप ।
अनुकूला भविष्यामि यच्छ कोपं महामते ॥
अवध्यां च स्त्रियं प्राहुस्तिर्यग्योनिगतेष्वपि ।
यद्येवं पृथिवीपाल न धर्मं त्यक्तुमर्हसि ॥
एवं बहुविधं वाक्यं श्रुत्वा राजा महामनाः ।
कोपं निगृह्य धर्मात्मा वसुधामिदमब्रवीत् ॥
पृथुरुवाच । एकस्यार्थे तु यो हन्याद् आत्मनो वा परस्य वा ।
बहून् वा प्राणिनोऽनन्तं भवेत् तस्येह पातकम् ॥
सुखमेधन्ति बहवो यस्मिंस्तु निहतेऽशुभे ।
तस्मिन् हते नास्ति भद्रे पातकं चोपपातकम् ॥
सोऽहं प्रजानिमित्तं त्वां हनिष्यामि वसुन्धरे ।
यदि मे वचनान् नाद्य करिष्यसि जगद्धितम् ॥
त्वां निहत्याद्य बाणेन मच्छासनपराङ्मुखीम् ।
आत्मानं प्रथयित्वाहं प्रजा धारयिता स्वयम् ॥
सा त्वं शासनमास्थाय मम धर्मभृतां वरे ।
सञ्जीवय प्रजाः सर्वाः समर्था ह्यसि धारणे ॥
दुहितृत्वं च मे गच्छ तत एनमहं शरम् ।
नियच्छेयं त्वद्वधार्थमुद्यन्तं घोरदर्शनम् ॥
वसुधोवाच । सर्वमेतद् अहं वीर विधास्यामि न संशयः ।
वत्सं तु मम सम्पश्य क्षरेयं येन वत्सला ॥
समां च कुरु सर्वत्र मां त्वं धर्मभृतां वर ।
यथा विस्यन्दमानं मे क्षीरं सर्वत्र भावयेत् ॥
लोमहर्षण उवाच । तत उत्सारयामास शैलाञ् शतसहस्रशः ।
धनुष्कोट्या तदा वैण्यस्तेन शैला विवर्धिताः ॥
नहि पूर्वविसर्गे वै विषमे पृथिवीतले ।
संविभागः पुराणां वा ग्रामाणां वाभवत् तदा ॥
न सस्यानि न गोरक्ष्यं न कृषिर्न वणिक्पथः ।
नैव सत्यानृतं चासीन् न लोभो न च मत्सरः ॥
वैवस्वतेऽन्तरे तस्मिन् साम्प्रतं समुपस्थिते ।
वैण्यात् प्रभृति वै विप्राः सर्वस्यैतस्य सम्भवः ॥
यत्र यत्र समं त्वस्या भूमेरासीत् तदा द्विजाः ।
तत्र तत्र प्रजाः सर्वा निवासं समरोचयन् ॥
आहारः फलमूलानि प्रजानामभवत् तदा ।
कृच्छ्रेण महता युक्त इत्येवमनुशुश्रुम ॥
स कल्पयित्वा वत्सं तु मनुं स्वायम्भुवं प्रभुम् ।
स्वपाणौ पुरुषव्याघ्रो दुदोह पृथिवीं ततः ॥
सस्यजातानि सर्वाणि पृथुर्वैण्यः प्रतापवान् ।
तेनान्नेन प्रजाः सर्वा वर्तन्तेऽद्यापि सर्वशः ॥
ऋषयश्च तदा देवाः पितरोऽथ सरीसृपाः ।
दैत्या यक्षाः पुण्यजना गन्धर्वाः पर्वता नगाः ॥
एते पुरा द्विजश्रेष्ठा दुदुहुर्धरणीं किल ।
क्षीरं वत्सश्च पात्रं च तेषां दोग्धा पृथक्
पृथक् ॥
ऋषीणामभवत् सोमो वत्सो दोग्धा बृहस्पतिः ।
क्षीरं तेषां तपो ब्रह्म पात्रं छन्दांसि भो द्विजाः ॥
देवानां काञ्चनं पात्रं वत्सस्तेषां शतक्रतुः ।
क्षीरमोजस्करं चैव दोग्धा च भगवान् रविः ॥
पितृणां राजतं पात्रं यमो वत्सः प्रतापवान् ।
अन्तकश्चाभवद् दोग्धा क्षीरं तेषां सुधा स्मृता ॥
नागानां तक्षको वत्सः पात्रं चालाबुसञ्ज्ञकम् ।
दोग्धा त्वैरावतो नागस्तेषां क्षीरं विषं स्मृतम् ॥
असुराणां मधुर्दोग्धा क्षीरं मायामयं स्मृतम् ।
विरोचनस्तु वत्सोऽभूद् आयसं पात्रमेव च ॥
यक्षाणामामपात्रं तु वत्सो वैश्रवणः प्रभुः ।
दोग्धा रजतनाभस्तु क्षीरान्तर्धानमेव च ॥
सुमाली राक्षसेन्द्राणां वत्सः क्षीरं च शोणितम् ।
दोग्धा रजतनाभस्तु कपालं पात्रमेव च ॥
गन्धर्वाणां चित्ररथो वत्सः पात्रं च पङ्कजम् ।
दोग्धा च सुरुचिः क्षीरं तेषां गन्धः शुचिः स्मृतः
॥
शैलं पात्रं पर्वतानां क्षीरं रत्नौषधीस्तथा ।
वत्सस्तु हिमवान् आसीद् दोग्धा मेरुर्महागिरिः ॥
प्लक्षो वत्सस्तु वृक्षाणां दोग्धा शालस्तु पुष्पितः ।
पालाशपात्रं क्षीरं च *च्छिन्नदग्धप्ररोहणम् ॥
सेयं धात्री विधात्री च पावनी च वसुन्धरा ।
चराचरस्य सर्वस्य प्रतिष्ठा योनिरेव च ॥
सर्वकामदुघा दोग्ध्री सर्वसस्यप्ररोहणी ।
आसीद् इयं समुद्रान्ता मेदिनी परिविश्रुता ॥
मधुकैटभयोः कृत्स्ना मेदसा समभिप्लुता ।
तेनेयं मेदिनी देवी उच्यते ब्रह्मवादिभिः ॥
ततोऽभ्युपगमाद् राज्ञः पृथोर्वैण्यस्य भो द्विजाः ।
दुहितृत्वमनुप्राप्ता देवी पृथ्वीति चोच्यते ॥
पृथुना प्रविभक्ता च शोधिता च वसुन्धरा ।
सस्याकरवती स्फीता पुरपत्तनशालिनी ॥
एवम्प्रभावो वैण्यः स राजासीद् राजसत्तमः ।
नमस्यश्चैव पूज्यश्च भूतग्रामैर्न संशयः ॥
ब्राह्मणैश्च महाभागैर्वेदवेदाङ्गपारगैः ।
पृथुरेव नमस्कार्यो ब्रह्मयोनिः सनातनः ॥
पार्थिवैश्च महाभागैः पार्थिवत्वमिहेच्छुभिः ।
आदिराजो नमस्कार्यः पृथुर्वैण्यः प्रतापवान् ॥
योधैरपि च विक्रान्तैः प्राप्तुकामैर्जयं युधि ।
आदिराजो नमस्कार्यो योधानां प्रथमो नृपः ॥
यो हि योद्धा रणं याति कीर्तयित्वा पृथुं नृपम् ।
स घोररूपात् सङ्ग्रामात् क्षेमी भवति कीर्तिमान् ॥
वैश्यैरपि च वित्ताढ्यैर्वैश्यवृत्तिविधायिभिः ।
पृथुरेव नमस्कार्यो वृत्तिदाता महायशाः ॥
तथैव शूद्रैः शुचिभिस्त्रिवर्णपरिचारिभिः ।
पृथुरेव नमस्कार्यः श्रेयः परमिहेप्सुभिः ॥
एते वत्सविशेषाश्च दोग्धारः क्षीरमेव च ।
पात्राणि च मयोक्तानि किं भूयो वर्णयामि वः ॥
ऋषय ऊचुः । मन्वन्तराणि सर्वाणि विस्तरेण महामते ।
तेषां पूर्वविसृष्टिं च लोमहर्षण कीर्तय ॥
यावन्तो मनवश्चैव यावन्तं कालमेव च ।
मन्वन्तराणि भोः सूत श्रोतुमिच्छाम तत्त्वतः ॥
लोमहर्षण उवाच । न शक्यो विस्तरो विप्रा वक्तुं वर्षशतैरपि ।
मन्वन्तराणां सर्वेषां सङ्क्षेपाच्छृणुत द्विजाः ॥
स्वायम्भुवो मनुः पूर्वं मनुः स्वारोचिषस्तथा ।
उत्तमस्तामसश्चैव रैवतश्चाक्षुषस्तथा ॥
वैवस्वतश्च भो विप्राः साम्प्रतं मनुरुच्यते ।
सावर्णिश्च मनुस्तद्वद् रैभ्यो रौच्यस्तथैव च ॥
तथैव मेरुसावर्ण्यश्चत्वारो मनवः स्मृताः ।
अतीता वर्तमानाश्च तथैवानागता द्विजाः ॥
कीर्तिता मनवस्तुभ्यं मयैवैते यथा श्रुताः ।
ऋषींस्त्वेषां प्रवक्ष्यामि पुत्रान् देवगणांस्तथा ॥
मरीचिरत्रिर्भगवान् अङ्गिराः पुलहः क्रतुः ।
पुलस्त्यश्च वसिष्ठश्च सप्तैते ब्रह्मणः सुताः ॥
उत्तरस्यां दिशि तथा द्विजाः सप्तर्षयस्तथा ।
आग्नीध्रश्चाग्निबाहुश्च मेध्यो मेधातिथिर्वसुः ॥
ज्योतिष्मान् द्युतिमान् हव्यः सवलः पुत्रसञ्ज्ञकः ।
मनोः स्वायम्भुवस्यैते दश पुत्रा महौजसः ॥
एतद् वै प्रथमं विप्रा मन्वन्तरमुदाहृतम् ।
और्वो वसिष्ठपुत्रश्च स्तम्बः कश्यप एव च ॥
प्राणो बृहस्पतिश्चैव दत्तोऽत्रिच्च्यवनस्तथा ।
एते महर्षयो विप्रा वायुप्रोक्ता महाव्रताः ॥
देवाश्च तुषिता नाम स्मृताः स्वारोचिषेऽन्तरे ।
हविघ्नः सुकृतिर्ज्योतिरापो मूर्तिरपि स्मृतः ॥
प्रतीतश्च नभस्यश्च नभ ऊर्जस्तथैव च ।
स्वारोचिषस्य पुत्रास्ते मनोर्विप्रा महात्मनः ॥
कीर्तिताः पृथिवीपाला महावीर्यपराक्रमाः ।
द्वितीयमेतत् कथितं विप्रा मन्वन्तरं मया ॥
इदं तृतीयं वक्ष्यामि तद् बुध्यध्वं द्विजोत्तमाः ।
वसिष्ठपुत्राः सप्तासन् वासिष्ठा इति विश्रुताः ॥
हिरण्यगर्भस्य सुता ऊर्जा जाताः सुतेजसः ।
ऋषयोऽत्र मया प्रोक्ताः कीर्त्यमानान् निबोधत ॥
औत्तमेयान् मुनिश्रेष्ठा दश पुत्रान् मनोरिमान् ।
इष ऊर्जस्तनूर्जस्तु मधुर्माधव एव च ॥
शुचिः शुक्रः सहश्चैव नभस्यो नभ एव च ।
भानवस्तत्र देवाश्च मन्वन्तरमुदाहृतम् ॥
मन्वन्तरं चतुर्थं वः कथयिष्यामि साम्प्रतम् ।
काव्यः पृथुस्तथैवाग्निर्जह्नुर्धाता द्विजोत्तमाः ॥
कपीवान् अकपीवांश्च तत्र सप्तर्षयो द्विजाः ।
पुराणे कीर्तिता विप्राः पुत्राः पौत्राश्च भो द्विजाः ॥
तथा देवगणाश्चैव तामसस्यान्तरे मनोः ।
द्युतिस्तपस्यः सुतपास्तपोभूतः सनातनः ॥
तपोरतिरकल्माषस्तन्वी धन्वी परन्तपः ।
तामसस्य मनोरेते दश पुत्राः प्रकीर्तिताः ॥
वायुप्रोक्ता मुनिश्रेष्ठाश्चतुर्थं चैतद् अन्तरम् ।
देवबाहुर्यदुध्रश्च मुनिर्वेदशिरास्तथा ॥
हिरण्यरोमा पर्जन्य ऊर्ध्वबाहुश्च सोमजः ।
सत्यनेत्रस्तथात्रेय एते सप्तर्षयोऽपरे ॥
देवाश्चाभूतरजसस्तथा प्रकृतयः स्मृताः ।
वारिप्लवश्च रैभ्यश्च मनोरन्तरमुच्यते ॥
अथ पुत्रान् इमांस्तस्य बुध्यध्वं गदतो मम ।
धृतिमान् अव्ययो युक्तस्तत्त्वदर्शी निरुत्सुकः ॥
आरण्यश्च प्रकाशश्च निर्मोहः सत्यवाक् कृती ।
रैवतस्य मनोः पुत्राः पञ्चमं चैतद् अन्तरम् ॥
षष्ठं तु सम्प्रवक्ष्यामि तद् बुध्यध्वं द्विजोत्तमाः ।
भृगुर्नभो विवस्वांश्च सुधामा विरजास्तथा ॥
अतिनामा सहिष्णुश्च सप्तैते च महर्षयः ।
चाक्षुषस्यान्तरे विप्रा मनोर्देवास्त्विमे स्मृताः ॥
आबालप्रथितास्ते वै पृथक्त्वेन दिवौकसः ।
लेखाश्च नामतो विप्राः पञ्च देवगणाः स्मृताः ॥
ऋषेरङ्गिरसः पुत्रा महात्मानो महौजसः ।
नाड्वलेया मुनिश्रेष्ठा दश पुत्रास्तु विश्रुताः ॥
रुरुप्रभृतयो विप्राश्चाक्षुषस्यान्तरे मनोः ।
षष्ठं मन्वन्तरं प्रोक्तं सप्तमं तु निबोधत ॥
अत्रिर्वसिष्ठो भगवान् कश्यपश्च महान् ऋषिः ।
गौतमोऽथ भरद्वाजो विश्वामित्रस्तथैव च ॥
तथैव पुत्रो भगवान् ऋचीकस्य महात्मनः ।
सप्तमो जमदग्निश्च ऋषयः साम्प्रतं दिवि ॥
साध्या रुद्राश्च विश्वे च वसवो मरुतस्तथा ।
आदित्याश्चाश्विनौ चापि देवौ वैवस्वतौ स्मृतौ ॥
मनोर्वैवस्वतस्यैते वर्तन्ते साम्प्रतेऽन्तरे ।
इक्ष्वाकुप्रमुखाश्चैव दश पुत्रा महात्मनः ॥
एतेषां कीर्तितानां तु महर्षीणां महौजसाम् ।
तेषां पुत्राश्च पौत्राश्च दिक्षु सर्वासु भो द्विजाः ॥
मन्वन्तरेषु सर्वेषु प्राग् आसन् सप्त सप्तकाः ।
लोके धर्मव्यवस्थार्थं लोकसंरक्षणाय च ॥
मन्वन्तरे व्यतिक्रान्ते चत्वारः सप्तका गणाः ।
कृत्वा कर्म दिवं यान्ति ब्रह्मलोकमनामयम् ॥
ततोऽन्ये तपसा युक्ताः स्थानं तत् पूरयन्त्युत ।
अतीता वर्तमानाश्च क्रमेणैतेन भो द्विजाः ॥
अनागताश्च सप्तैते स्मृता दिवि महर्षयः ।
मनोरन्तरमासाद्य सावर्णस्येह भो द्विजाः ॥
रामो व्यासस्तथात्रेयो दीप्तिमन्तो बहुश्रुताः ।
भारद्वाजस्तथा द्रौणिरश्वत्थामा महाद्युतिः ॥
गौतमश्चाजरश्चैव शरद्वान् नाम गौतमः ।
कौशिको गालवश्चैव और्वः काश्यप एव च ॥
एते सप्त महात्मानो भविष्या मुनिसत्तमाः ।
वैरी चैवाध्वरीवांश्च शमनो धृतिमान् वसुः ॥
अरिष्टश्चाप्यधृष्टश्च वाजी सुमतिरेव च ।
सावर्णस्य मनोः पुत्रा भविष्या मुनिसत्तमाः ॥
एतेषां कल्यमुत्थाय कीर्तनात् सुखमेधते ।
यशश्चाप्नोति सुमहद् आयुष्मांश्च भवेन् नरः ॥
एतान्युक्तानि भो विप्राः सप्त सप्त च तत्त्वतः ।
मन्वन्तराणि सङ्क्षेपाच्छृणुतानागतान्यपि ॥
सावर्णा मनवो विप्राः पञ्च तांश्च निबोधत ।
एको वैवस्वतस्तेषां चत्वारस्तु प्रजापतेः ॥
परमेष्ठिसुता विप्रा मेरुसावर्ण्यतां गताः ।
दक्षस्यैते हि दौहित्राः प्रियायास्तनया नृपाः ॥
महता तपसा युक्ता मेरुपृष्ठे महौजसः ।
रुचेः प्रजापतेः पुत्रो रौच्यो नाम मनुः स्मृतः ॥
भूत्यां चोत्पादितो देव्यां भौत्यो नाम रुचेः सुतः ।
अनागताश्च सप्तैते कल्पेऽस्मिन् मनवः स्मृताः ॥
तैरियं पृथिवी सर्वा सप्तद्वीपा सपत्तना ।
पूर्णं युगसहस्रं तु परिपाल्या द्विजोत्तमाः ॥
प्रजापतिश्च तपसा संहारं तेषु नित्यशः ।
युगानि सप्ततिस्तानि साग्राणि कथितानि च ॥
कृतत्रेतादियुक्तानि मनोरन्तरमुच्यते ।
चतुर्दशैते मनवः कथिताः कीर्तिवर्धनाः ॥
वेदेषु सपुराणेषु सर्वेषु प्रभविष्णवः ।
प्रजानां पतयो विप्रा धन्यमेषां प्रकीर्तनम् ॥
मन्वन्तरेषु संहाराः संहारान्तेषु सम्भवाः ।
न शक्यतेऽन्तस्तेषां वै वक्तुं वर्षशतैरपि ॥
विसर्गस्य प्रजानां वै संहारस्य च भो द्विजाः ।
मन्वन्तरेषु संहाराः श्रूयन्ते द्विजसत्तमाः ॥
सशेषास्तत्र तिष्ठन्ति देवाः सप्तर्षिभिः सह ।
तपसा ब्रह्मचर्येण श्रुतेन च समन्विताः ॥
पूर्णे युगसहस्रे तु कल्पो निःशेष उच्यते ।
तत्र भूतानि सर्वाणि दग्धान्यादित्यरश्मिभिः ॥
ब्रह्माणमग्रतः कृत्वा सहादित्यगणैर्द्विजाः ।
प्रविशन्ति सुरश्रेष्ठं हरिनारायणं प्रभुम् ॥
स्रष्टारं सर्वभूतानां कल्पान्तेषु पुनः पुनः ।
अव्यक्तः शाश्वतो देवस्तस्य सर्वमिदं जगत् ॥
अत्र वः कीर्तयिष्यामि मनोर्वैवस्वतस्य वै ।
विसर्गं मुनिशार्दूलाः साम्प्रतस्य महाद्युतेः ॥
अत्र वंशप्रसङ्गेन कथ्यमानं पुरातनम् ।
यत्रोत्पन्नो महात्मा स हरिर्वृष्णिकुले प्रभुः ॥
लोमहर्षण उवाच । विवस्वान् कश्यपाज्जज्ञे दाक्षायण्यां द्विजोत्तमाः ।
तस्य भार्याभवत् सञ्ज्ञा त्वाष्ट्री देवी विवस्वतः ॥
सुरेश्वरीति विख्याता त्रिषु लोकेषु भाविनी ।
सा वै भार्या भगवतो मार्तण्डस्य महात्मनः ॥
भर्तृरूपेण नातुष्यद् रूपयौवनशालिनी ।
सञ्ज्ञा नाम सुतपसा सुदीप्तेन समन्विता ॥
आदित्यस्य हि तद् रूपं मण्डलस्य सुतेजसा ।
गात्रेषु परिदग्धं वै नातिकान्तमिवाभवत् ॥
न खल्वयं मृतोऽण्डस्य इति स्नेहाद् अभाषत ।
अजानन् काश्यपस्तस्मान् मार्तण्ड इति चोच्यते ॥
तेजस्त्वभ्यधिकं तस्य नित्यमेव विवस्वतः ।
येनातितापयामास त्रींल्लोकान् कश्यपात्मजः ॥
त्रीण्यपत्यानि भो विप्राः सञ्ज्ञायां तपतां वरः ।
आदित्यो जनयामास कन्यां द्वौ च प्रजापती ॥
मनुर्वैवस्वतः पूर्वं श्राद्धदेवः प्रजापतिः ।
यमश्च यमुना चैव यमजौ सम्बभूवतुः ॥
श्यामवर्णं तु तद् रूपं सञ्ज्ञा दृष्ट्वा विवस्वतः ।
असहन्ती तु स्वां छायां सवर्णां निर्ममे ततः ॥
मायामयी तु सा सञ्ज्ञा तस्यां छायासमुत्थिताम् ।
प्राञ्जलिः प्रणता भूत्वा छाया सञ्ज्ञां द्विजोत्तमाः ॥
उवाच किं मया कार्यं कथयस्व शुचिस्मिते ।
स्थितास्मि तव निर्देशे शाधि मां वरवर्णिनि ॥
सञ्ज्ञोवाच । अहं यास्यामि भद्रं ते स्वमेव भवनं पितुः ।
त्वयैव भवने मह्यं वस्तव्यं निर्विशङ्कया ॥
इमौ च बालकौ मह्यं कन्या चेयं सुमध्यमा ।
सम्भाव्यास्ते न चाख्येयमिदं भगवते क्वचित् ॥
सवर्णोवाच । आ कचग्रहणाद् देवि आ शापान् नैव कर्हिचित् ।
आख्यास्यामि नमस्तुभ्यं गच्छ देवि यथासुखम् ॥
लोमहर्षण उवाच । समादिश्य सवर्णां तु तथेत्युक्ता तया च सा ।
त्वष्टुः समीपमगमद् व्रीडितेव तपस्विनी ॥
पितुः समीपगा सा तु पित्रा निर्भर्त्सिता शुभा ।
भर्तुः समीपं गच्छेति नियुक्ता च पुनः पुनः ॥
आगच्छद् वडवा भूत्वा *आच्छाद्य रूपमनिन्दिता ।
कुरून् अथोत्तरान् गत्वा तृणान्यथ चचार ह ॥
द्वितीयायां तु सञ्ज्ञायां सञ्ज्ञेयमिति चिन्तयन् ।
आदित्यो जनयामास पुत्रमात्मसमं तदा ॥
पूर्वजस्य मनोर्विप्राः सदृशोऽयमिति प्रभुः ।
मनुरेवाभवन् नाम्ना सावर्ण इति चोच्यते ॥
द्वितीयो यः सुतस्तस्याः स विज्ञेयः शनैश्चरः ।
सञ्ज्ञा तु पार्थिवी विप्राः स्वस्य पुत्रस्य वै तदा ॥
चकाराभ्यधिकं स्नेहं न तथा पूर्वजेषु वै ।
मनुस्तस्याः क्षमत् तत् तु यमस्तस्या न चक्षमे ॥
स वै रोषाच्च बाल्याच्च भाविनोऽर्थस्य वानघ ।
पदा सन्तर्जयामास सञ्ज्ञां वैवस्वतो यमः ॥
तं शशाप ततः क्रोधात् सावर्णजननी तदा ।
चरणः पततामेष तवेति भृशदुःखिता ॥
यमस्तु तत् पितुः सर्वं प्राञ्जलिः प्रत्यवेदयत् ।
भृशं शापभयोद्विग्नः सञ्ज्ञावाक्यैर्विशङ्कितः ॥
शापोऽयं विनिवर्तेत प्रोवाच पितरं द्विजाः ।
मात्रा स्नेहेन सर्वेषु वर्तितव्यं सुतेषु वै ॥
सेयमस्मान् अपास्येह विवस्वन् सम्बुभूषति ।
तस्यां मयोद्यतः पादो न तु देहे निपातितः ॥
बाल्याद् वा यदि वा लौल्यान् मोहात् तत् क्षन्तुमर्हसि ।
शप्तोऽहमस्मि लोकेश जनन्या तपतां वर ।
तव प्रसादाच्चरणो न पतेन् मम गोपते ॥
विवस्वान् उवाच । असंशयं पुत्र महद् भविष्यत्यत्र कारणम् ।
येन त्वामाविशत् क्रोधो धर्मज्ञं सत्यवादिनम् ॥
न शक्यमेतन् मिथ्या तु कर्तुं मातृवचस्तव ।
कृमयो मांसमादाय यास्यन्त्यवनिमेव च ॥
कृतमेवं वचस्तथ्यं मातुस्तव भविष्यति ।
शापस्य परिहारेण त्वं च त्रातो भविष्यसि ॥
आदित्यश्चाब्रवीत् सञ्ज्ञां किमर्थं तनयेषु वै ।
तुल्येष्वभ्यधिकः स्नेह एकस्मिन् क्रियते त्वया ॥
सा तत् परिहरन्ती तु नाचचक्षे विवस्वते ।
स चात्मानं समाधाय योगात् तथ्यमपश्यत ॥
तां शप्तुकामो भगवान् नाशपन् मुनिसत्तमाः ।
मूर्धजेषु निजग्राह स तु तां मुनिसत्तमाः ॥
ततः सर्वं यथावृत्तमाचचक्षे विवस्वते ।
विवस्वान् अथ तच्छ्रुत्वा क्रुद्धस्त्वष्टारमभ्यगात् ॥
दृष्ट्वा तु तं यथान्यायमर्चयित्वा विभावसुम् ।
निर्दग्धुकामं रोषेण सान्त्वयामास वै तदा ॥
त्वष्टोवाच । तवातितेजसाविष्टमिदं रूपं न शोभते ।
असहन्ती च सञ्ज्ञा सा वने चरति शाड्वले ॥
द्रष्टा हि तां भवान् अद्य स्वां भार्यां शुभचारिणीम् ।
श्लाघ्यां योगबलोपेतां योगमास्थाय गोपते ॥
अनुकूलं तु ते देव यदि स्यान् मम सम्मतम् ।
रूपं निर्वर्तयाम्यद्य तव कान्तमरिन्दम ॥
ततोऽभ्युपगमात् त्वष्टा मार्तण्डस्य विवस्वतः ।
भ्रमिमारोप्य तत् तेजः शातयामास भो द्विजाः ॥
ततो निर्भासितं रूपं तेजसा संहतेन वै ।
कान्तात् कान्ततरं द्रष्टुमधिकं शुशुभे तदा ॥
ददर्श योगमास्थाय स्वां भार्यां वडवां ततः ।
अधृष्यां सर्वभूतानां तेजसा नियमेन च ॥
वडवावपुषा विप्राश्चरन्तीमकुतोभयाम् ।
सोऽश्वरूपेण भगवांस्तां मुखे समभावयत् ॥
मैथुनाय विचेष्टन्तीं परपुंसोऽवशङ्कया ।
सा तन् निरवमच्छुक्रं नासिकाभ्यां विवस्वतः ॥
देवौ तस्यामजायेतामश्विनौ भिषजां वरौ ।
नासत्यश्चैव दस्रश्च स्मृतौ द्वावश्विनाविति ॥
मार्तण्डस्यात्मजावेतावष्टमस्य प्रजापतेः ।
तां तु रूपेण कान्तेन दर्शयामास भास्करः ॥
सा तु दृष्ट्वैव भर्तारं तुतोष मुनिसत्तमाः ।
यमस्तु कर्मणा तेन भृशं पीडितमानसः ॥
धर्मेण रञ्जयामास धर्मराज इमाः प्रजाः ।
स लेभे कर्मणा तेन शुभेन परमद्युतिः ॥
पितृणामाधिपत्यं च लोकपालत्वमेव च ।
मनुः प्रजापतिस्त्वासीत् सावर्णिः स तपोधनाः ॥
भाव्यः समागते तस्मिन् मनुः सावर्णिकेऽन्तरे ।
मेरुपृष्ठे तपो नित्यमद्यापि स चरत्युत ॥
भ्राता शनैश्चरस्तस्य ग्रहत्वं स तु लब्धवान् ।
त्वष्टा तु तेजसा तेन विष्णोश्चक्रमकल्पयत् ॥
तद् अप्रतिहतं युद्धे दानवान्तचिकीर्षया ।
यवीयसी तु साप्यासीद् यमी कन्या यशस्विनी ॥
अभवच्च सरिच्छ्रेष्ठा यमुना लोकपावनी ।
मनुरित्युच्यते लोके सावर्ण इति चोच्यते ॥
द्वितीयो यः सुतस्तस्य मनोर्भ्राता शनैश्चरः ।
ग्रहत्वं स च लेभे वै सर्वलोकाभिपूजितः ॥
य इदं जन्म देवानां शृणुयान् नरसत्तमः ।
आपदं प्राप्य मुच्येत प्राप्नुयाच्च महद् यशः ॥
लोमहर्षण उवाच । मनोर्वैवस्वतस्यासन् पुत्रा वै नव तत्समाः ।
इक्ष्वाकुश्चैव नाभागो धृष्टः शर्यातिरेव च ॥
नरिष्यन्तश्च षष्ठो वै प्रांशू रिष्टश्च सप्तमः ।
करूषश्च पृषध्रश्च नवैते मुनिसत्तमाः ॥
अकरोत् पुत्रकामस्तु मनुरिष्टिं प्रजापतिः ।
मित्रावरुणयोर्विप्राः पूर्वमेव महामतिः ॥
अनुत्पन्नेषु बहुषु पुत्रेष्वेतेषु भो द्विजाः ।
तस्यां च वर्तमानायामिष्ट्यां च द्विजसत्तमाः ॥
मित्रावरुणयोरंशे मनुराहुतिमावहत् ।
तत्र दिव्याम्बरधरा दिव्याभरणभूषिता ॥
दिव्यसंहनना चैव इला जज्ञ इति श्रुतिः ।
तामिलेत्येव होवाच मनुर्दण्डधरस्तदा ॥
अनुगच्छस्व मां भद्रे तमिला प्रत्युवाच ह ।
धर्मयुक्तमिदं वाक्यं पुत्रकामं प्रजापतिम् ॥
इलोवाच । मित्रावरुणयोरंशे जातास्मि वदतां वर ।
तयोः सकाशं यास्यामि न मां धर्महतां कुरु ॥
सैवमुक्त्वा मनुं देवं मित्रावरुणयोरिला ।
गत्वान्तिकं वरारोहा प्राञ्जलिर्वाक्यमब्रवीत् ॥
इलोवाच । अंशेऽस्मि युवयोर्जाता देवौ किं करवाणि वाम् ।
मनुना चाहमुक्ता वाऐ अनुगच्छस्व मामिति ॥
तौ तथावादिनीं साध्वीमिलां धर्मपरायणाम् ।
मित्रश्च वरुणश्चोभावूचतुस्तां द्विजोत्तमाः ॥
मित्रावरुणावूचतुः । अनेन तव धर्मेण प्रश्रयेण दमेन च ।
सत्येन चैव सुश्रोणि प्रीतौ स्वो वरवर्णिनि ॥
आवयोस्त्वं महाभागे ख्यातिं कन्येति यास्यसि ॥
मनोर्वंशकरः पुत्रस्त्वमेव च भविष्यसि ।
सुद्युम्न इति विख्यातस्त्रिषु लोकेषु शोभने ॥
जगत्प्रियो धर्मशीलो मनोर्वंशविवर्धनः ।
निवृत्ता सा तु तच्छ्रुत्वा गच्छन्ती पितुरन्तिकात् ॥
बुधेनान्तरमासाद्य मैथुनायोपमन्त्रिता ।
सोमपुत्राद् बुधाद् विप्रास्तस्यां जज्ञे पुरूरवाः ॥
जनयित्वा ततः सा तमिला सुद्युम्नतां गता ।
सुद्युम्नस्य तु दायादास्त्रयः परमधार्मिकाः ॥
उत्कलश्च गयश्चैव विनताश्वश्च भो द्विजाः ।
उत्कलस्योत्कला विप्रा विनताश्वस्य पश्चिमाः ॥
दिक् पूर्वा मुनिशार्दूला गयस्य तु गया स्मृता ।
प्रविष्टे तु मनौ विप्रा दिवाकरमरिन्दमम् ॥
दशधा तत् पुनः क्षत्रमकरोत् पृथिवीमिमाम् ।
इक्ष्वाकुर्ज्येष्ठदायादो मध्यदेशमवाप्तवान् ॥
कन्याभावात् तु सुद्युम्नो नैतद् राज्यमवाप्तवान् ।
वसिष्ठवचनात् त्वासीत् प्रतिष्ठाने महात्मनः ॥
प्रतिष्ठा धर्मराजस्य सुद्युम्नस्य द्विजोत्तमाः ।
तत् पुरूरवसे प्रादाद् राज्यं प्राप्य महायशाः ॥
मानवेयो मुनिश्रेष्ठाः स्त्रीपुंसोर्लक्षणैर्युतः ।
धृतवांस्तामिलेत्येवं सुद्युम्नेति च विश्रुतः ॥
नारिष्यन्ताः शकाः पुत्रा नाभागस्य तु भो द्विजाः ।
अम्बरीषोऽभवत् पुत्रः पार्थिवर्षभसत्तमः ॥
धृष्टस्य धार्ष्टकं क्षत्रं रणदृप्तं बभूव ह ।
करूषस्य च कारूषाः क्षत्रिया युद्धदुर्मदाः ॥
नाभागधृष्टपुत्राश्च क्षत्रिया वैश्यतां गताः ।
प्रांशोरेकोऽभवत् पुत्रः प्रजापतिरिति स्मृतः ॥
नरिष्यन्तस्य दायादो राजा दण्डधरो यमः ।
शर्यातेर्मिथुनं त्वासीद् आनर्तो नाम विश्रुतः ॥
पुत्रः कन्या सुकन्या च या पत्नी च्यवनस्य ह ।
आनर्तस्य तु दायादो रैवो नाम महाद्युतिः ॥
आनर्तविषयश्चैव पुरी चास्य कुशस्थली ।
रैवस्य रैवतः पुत्रः ककुद्मी नाम धार्मिकः ॥
ज्येष्ठः पुत्रः स तस्यासीद् राज्यं प्राप्य कुशस्थलीम् ।
स कन्यासहितः श्रुत्वा गान्धर्वं ब्रह्मणोऽन्तिके ॥
मुहूर्तभूतं देवस्य तस्थौ बहुयुगं द्विजाः ।
आजगाम स चैवाथ स्वां पुरीं यादवैर्वृताम् ॥
कृतां द्वारवतीं नाम बहुद्वारां मनोरमाम् ।
भोजवृष्ण्यन्धकैर्गुप्तां वसुदेवपुरोगमैः ॥
तत्रैव रैवतो ज्ञात्वा यथातत्त्वं द्विजोत्तमाः ।
कन्यां तां बलदेवाय सुभद्रां नाम रेवतीम् ॥
दत्त्वा जगाम शिखरं मेरोस्तपसि संस्थितः ।
रेमे रामोऽपि धर्मात्मा रेवत्या सहितः सुखी ॥
मुनय ऊचुः । कथं बहुयुगे काले समतीते महामते ।
न जरा रेवतीं प्राप्ता रैवतं च ककुद्मिनम् ॥
मेरुं गतस्य वा तस्य शर्यातेः सन्ततिः कथम् ।
स्थिता पृथिव्यामद्यापि श्रोतुमिच्छाम तत्त्वतः ॥
लोमहर्षण उवाच । न जरा क्षुत्पिपासा वा न मृत्युर्मुनिसत्तमाः ।
ऋतुचक्रं प्रभवति ब्रह्मलोके सदानघाः ।
ककुद्मिनः स्वर्लोकं तु रैवतस्य गतस्य ह ॥
हृता पुण्यजनैर्विप्रा राक्षसैः सा कुशस्थली ।
तस्य भ्रातृशतं त्वासीद् धार्मिकस्य महात्मनः ॥
तद् वध्यमानं रक्षोभिर्दिशः प्राक्रामद् अच्युताः ।
विद्रुतस्य च विप्रेन्द्रास्तस्य भ्रातृशतस्य वै ॥
अन्ववायस्तु सुमहांस्तत्र तत्र द्विजोत्तमाः ।
तेषां ह्येते मुनिश्रेष्ठाः शर्याता इति विश्रुताः ॥
क्षत्रिया गुणसम्पन्ना दिक्षु सर्वासु विश्रुताः ।
शर्वशः सर्वगहनं प्रविष्टास्ते महौजसः ॥
नाभागरिष्टपुत्रौ द्वौ वैश्यौ ब्राह्मणतां गतौ ।
करूषस्य तु कारूषाः क्षत्रिया युद्धदुर्मदाः ॥
पृषध्रो हिंसयित्वा तु गुरोर्गां द्विजसत्तमाः ।
शापाच्छूद्रत्वमापन्नो नवैते परिकीर्तिताः ॥
वैवस्वतस्य तनया मुनेर्वै मुनिसत्तमाः ।
क्षुवतस्तु मनोर्विप्रा इक्ष्वाकुरभवत् सुतः ॥
तस्य पुत्रशतं त्वासीद् इक्ष्वाकोर्भूरिदक्षिणम् ।
तेषां विकुक्षिर्ज्येष्ठस्तु विकुक्षित्वाद् अयोधताम् ॥
प्राप्तः परमधर्मज्ञ सोऽयोध्याधिपतिः प्रभुः ।
शकुनिप्रमुखास्तस्य पुत्राः पञ्चशतं स्मृताः ॥
उत्तरापथदेशस्य रक्षितारो महाबलाः ।
चत्वारिंशद् दशाष्टौ च दक्षिणस्यां तथा दिशि ॥
वशातिप्रमुखाश्चान्ये रक्षितारो द्विजोत्तमाः ।
इक्ष्वाकुस्तु विकुक्षिं वाऐ अष्टकायामथादिशत् ॥
मांसमानय श्राद्धार्थं मृगान् हत्वा महाबल ।
श्राद्धकर्मणि चोद्दिष्टो अकृते श्राद्धकर्मणि ॥
भक्षयित्वा शशं विप्राः शशादो मृगयां गतः ।
इक्ष्वाकुणा परित्यक्तो वसिष्ठवचनात् प्रभुः ॥
इक्ष्वाकौ संस्थिते विप्राः शशादस्तु नृपोऽभवत् ।
शशादस्य तु दायादः ककुत्स्थो नाम वीर्यवान् ॥
अनेनास्तु ककुत्स्थस्य पृथुश्चानेनसः स्मृतः ।
विष्टराश्वः पृथोः पुत्रस्तस्माद् आर्द्रस्त्वजायत ॥
आर्द्रस्तु युवनाश्वस्तु श्रावस्तस्तत्सुतो द्विजाः ।
जज्ञे श्रावस्तको राजा श्रावस्ती येन निर्मिता ॥
श्रावस्तस्य तु दायादो बृहदश्वो महीपतिः ।
कुवलाश्वः सुतस्तस्य राजा परमधार्मिकः ॥
यः स धुन्धुवधाद् राजा धुन्धुमारत्वमागतः ॥
मुनय ऊचुः । धुन्धोर्वधं महाप्राज्ञ श्रोतुमिच्छाम तत्त्वतः ।
यद्वधात् कुवलाश्वोऽसौ धुन्धुमारत्वमागतः ॥
लोमहर्षण उवाच । कुवलाश्वस्य पुत्राणां शतमुत्तमधन्विनाम् ।
सर्वे विद्यासु निष्णाता बलवन्तो दुरासदाः ॥
बभूवुर्धार्मिकाः सर्वे यज्वानो भूरिदक्षिणाः ।
कुवलाश्वं पिता राज्ये बृहदश्वो न्ययोजयत् ॥
पुत्रसङ्क्रामितश्रीस्तु वनं राजा विवेश ह ।
तमुत्तङ्कोऽथ विप्रर्षिः प्रयान्तं प्रत्यवारयत् ॥
उत्तङ्क उवाच । भवता रक्षणं कार्यं तच्च कर्तुं त्वमर्हसि ।
निरुद्विग्नस्तपश्चर्तुं नहि शक्नोमि पार्थिव ॥
ममाश्रमसमीपे वै समेषु मरुधन्वसु ।
समुद्रो वालुकापूर्ण उद्दालक इति स्मृतः ॥
देवतानामवध्यश्च महाकायो महाबलः ।
अन्तर्भूमिगतस्तत्र वालुकान्तर्हितो महान् ॥
राक्षसस्य मधोः पुत्रो धुन्धुर्नाम महासुरः ।
शेते लोकविनाशाय तप आस्थाय दारुणम् ॥
संवत्सरस्य पर्यन्ते स निश्वासं विमुञ्चति ।
यदा तदा मही तत्र चलति स्म नराधिप ॥
तस्य निःश्वासवातेन रज उद्धूयते महत् ।
आदित्यपथमावृत्य सप्ताहं भूमिकम्पनम् ॥
सविस्फुलिङ्गं साङ्गारं सधूममतिदारुणम् ।
तेन तात न शक्नोमि तस्मिन् स्थातुं स्व आश्रमे ॥
तं मारय महाकायं लोकानां हितकाम्यया ।
लोकाः स्वस्था भवन्त्यद्य तस्मिन् विनिहते त्वया ॥
त्वं हि तस्य वधायैकः समर्थः पृथिवीपते ।
विष्णुना च वरो दत्तो मह्यं पूर्वयुगे नृप ॥
यस्तं महासुरं रौद्रं हनिष्यति महाबलम् ।
तस्य त्वं वरदानेन तेजश्चाख्यापयिष्यसि ॥
नहि धुन्धुर्महातेजास्तेजसाल्पेन शक्यते ।
निर्दग्धुं पृथिवीपाल चिरं युगशतैरपि ॥
वीर्यं च सुमहत् तस्य देवैरपि दुरासदम् ।
स एवमुक्तो राजर्षिरुत्तङ्केन महात्मना ।
कुवलाश्वं सुतं प्रादात् तस्मै धुन्धुनिबर्हणे ॥
बृहदश्व उवाच । भगवन् न्यस्तशस्त्रोऽहमयं तु तनयो मम ।
भविष्यति द्विजश्रेष्ठ धुन्धुमारो न संशयः ॥
स तं व्यादिश्य तनयं राजर्षिर्धुन्धुमारणे ।
जगाम पर्वतायैव नृपतिः संशितव्रतः ॥
लोमहर्षण उवाच । कुवलाश्वस्तु पुत्राणां शतेन सह भो द्विजाः ।
प्रायाद् उत्तङ्कसहितो धुन्धोस्तस्य निबर्हणे ॥
तमाविशत् तदा विष्णुस्तेजसा भगवान् प्रभुः ।
उत्तङ्कस्य नियोगाद् वै लोकानां हितकाम्यया ॥
तस्मिन् प्रयाते दुर्धर्षे दिवि शब्दो महान् अभूत् ।
एष श्रीमान् अवध्योऽद्य धुन्धुमारो भविष्यति ॥
दिव्यैर्गन्धैश्च माल्यैश्च तं देवाः समवाकिरन् ।
देवदुन्दुभयश्चैव प्रणेदुर्द्विजसत्तमाः ॥
स गत्वा जयतां श्रेष्ठस्तनयैः सह वीर्यवान् ।
समुद्रं खानयामास वालुकान्तरमव्ययम् ॥
तस्य पुत्रैः खनद्भिश्च वालुकान्तर्हितस्तदा ।
धुन्धुरासादितो विप्रा दिशमावृत्य पश्चिमाम् ॥
मुखजेनाग्निना क्रोधाल्लोकान् उद्वर्तयन्न् इव ।
वारि सुस्राव वेगेन महोदधिरिवोदये ॥
सौमस्य मुनिशार्दूला वरोर्मिकलिलो महान् ।
तस्य पुत्रशतं दग्धं त्रिभिरूनं तु रक्षसा ॥
ततः स राजा द्युतिमान् राक्षसं तं महाबलम् ।
आससाद महातेजा धुन्धुं धुन्धुविनाशनः ॥
तस्य वारिमयं वेगमापीय स नराधिपः ।
योगी योगेन वह्निं च शमयामास वारिणा ॥
निहत्य तं महाकायं बलेनोदकराक्षसम् ।
उत्तङ्कं दर्शयामास कृतकर्मा नराधिपः ॥
उत्तङ्कस्तु वरं प्रादात् तस्मै राज्ञे महात्मने ।
ददौ तस्याक्षयं वित्तं शत्रुभिश्चापराजितम् ॥
धर्मे रतिं च सततं स्वर्गे वासं तथाक्षयम् ।
पुत्राणां चाक्षयांल्लोकान् स्वर्गे ये रक्षसा हताः ॥
तस्य पुत्रास्त्रयः शिष्टा दृढाश्वो ज्येष्ठ उच्यते ।
चन्द्राश्वकपिलाश्वौ तु कनीयांसौ कुमारकौ ॥
धौन्धुमारेर्दृढाश्वस्य हर्यश्वश्चात्मजः स्मृतः ।
हर्यश्वस्य निकुम्भोऽभूत् क्षत्रधर्मरतः सदा ॥
संहताश्वो निकुम्भस्य सुतो रणविशारदः ।
अकृशाश्वकृशाश्वौ तु संहताश्वसुतौ द्विजाः ॥
तस्य हैमवती कन्या सतां मता दृषद्वती ।
विख्याता त्रिषु लोकेषु पुत्रश्चास्याः प्रसेनजित् ॥
लेभे प्रसेनजिद् भार्यां गौरीं नाम पतिव्रताम् ।
अभिशस्ता तु सा भर्त्रा नदी वै बाहुदाभवत् ॥
तस्य पुत्रो महान् आसीद् युवनाश्वो नराधिपः ।
मान्धाता युवनाश्वस्य त्रिलोकविजयी सुतः ॥
तस्य चैत्ररथी भार्या शशबिन्दोः सुताभवत् ।
साध्वी बिन्दुमती नाम रूपेणासदृशी भुवि ॥
पतिव्रता च ज्येष्ठा च भ्रातृणामयुतस्य वै ।
तस्यामुत्पादयामास मान्धाता द्वौ सुतौ द्विजाः ॥
पुरुकुत्सं च धर्मज्ञं मुचुकुन्दं च पार्थिवम् ।
पुरुकुत्ससुतस्त्वासीत् त्रसदस्युर्महीपतिः ॥
नर्मदायामथोत्पन्नः सम्भूतस्तस्य चात्मजः ।
सम्भूतस्य तु दायादस्- ।
त्रिधन्वा रिपुमर्दनः ॥
राज्ञस्त्रिधन्वनस्त्वासीद् विद्वांस्त्रय्यारुणः प्रभुः ।
तस्य सत्यव्रतो नाम कुमारोऽभून् महाबलः ॥
परिग्रहणमन्त्राणां विघ्नं चक्रे सुदुर्मतिः ।
येन भार्या कृतोद्वाहा हृता चैव परस्य ह ॥
बाल्यात् कामाच्च मोहाच्च साहसाच्चापलेन च ।
जहार कन्यां कामार्तः कस्यचित् पुरवासिनः ॥
अधर्मशङ्कुना तेन तं स त्रय्यारुणोऽत्यजत् ।
अपध्वंसेति बहुशो वदन् क्रोधसमन्वितः ॥
सोऽब्रवीत् पितरं त्यक्तः क्व गच्छामीति वै मुहुः ।
पिता च तमथोवाच श्वपाकैः सह वर्तय ॥
नाहं पुत्रेण पुत्रार्थी त्वयाद्य कुलपांसन ।
इत्युक्तः स निराक्रामन् नगराद् वचनात् पितुः ॥
न च तं वारयामास वसिष्ठो भगवान् ऋषिः ।
स तु सत्यव्रतो विप्राः श्वपाकावसथान्तिके ॥
पित्रा त्यक्तोऽवसद् वीरः पिताप्यस्य वनं ययौ ।
ततस्तस्मिंस्तु विषये नावर्षत् पाकशासनः ॥
समा द्वादश भो विप्रास्तेनाधर्मेण वै तदा ।
दारांस्तु तस्य विषये विश्वामित्रो महातपाः ॥
संन्यस्य सागरान्ते तु चकार विपुलं तपः ।
तस्य पत्नी गले बद्ध्वा मध्यमं पुत्रमौरसम् ॥
शेषस्य भरणार्थाय व्यक्रीणाद् गोशतेन वै ।
तं च बद्धं गले दृष्ट्वा विक्रयार्थं नृपात्मजः ॥
महर्षिपुत्रं धर्मात्मा मोक्षयामास भो द्विजाः ।
सत्यव्रतो महाबाहुर्भरणं तस्य चाकरोत् ॥
विश्वामित्रस्य तुष्ट्यर्थमनुकम्पार्थमेव च ।
सोऽभवद् गालवो नाम गले बन्धान् महातपाः ।
महर्षिः कौशिको धीमांस्तेन वीरेण मोक्षितः ॥
लोमहर्षण उवाच । सत्यव्रतस्तु भक्त्या च कृपया च प्रतिज्ञया ।
विश्वामित्रकलत्रं तु बभार विनये स्थितः ॥
हत्वा मृगान् वराहांश्च महिषांश्च वनेचरान् ।
विश्वामित्राश्रमाभ्याशे मांसं वृक्षे बबन्ध च ॥
उपांशुव्रतमास्थाय दीक्षां द्वादशवार्षिकीम् ।
पितुर्नियोगाद् अवसत् तस्मिन् वनगते नृपे ॥
अयोध्यां चैव राज्यं च तथैवान्तःपुरं मुनिः ।
याज्योपाध्यायसंयोगाद् वसिष्ठः पर्यरक्षत ॥
सत्यव्रतस्तु बाल्याच्च भाविनोऽर्थस्य वै बलात् ।
वसिष्ठेऽभ्यधिकं मन्युं धारयामास नित्यशः ॥
पित्रा हि तं तदा राष्ट्रात् त्यज्यमानं प्रियं सुतम् ।
निवारयामास मुनिर्बहुना कारणेन न ॥
पाणिग्रहणमन्त्राणां निष्ठा स्यात् सप्तमे पदे ।
न च सत्यव्रतस्तस्माद् धतवान् सप्तमे पदे ॥
जानन् धर्मं वसिष्ठस्तु न मां त्रातीति भो द्विजाः ।
सत्यव्रतस्तदा रोषं वसिष्ठे मनसाकरोत् ॥
गुणबुद्ध्या तु भगवान् वसिष्ठः कृतवांस्तथा ।
न च सत्यव्रतस्तस्य तमुपांशुमबुध्यत ॥
तस्मिन्न् अपरितोषश्च पितुरासीन् महात्मनः ।
तेन द्वादश वर्षाणि नावर्षत् पाकशासनः ॥
तेन त्विदानीं विहितां दीक्षां तां दुर्वहां भुवि ।
कुलस्य निष्कृतिर्विप्राः कृता सा वै भवेद् इति ॥
न तं वसिष्ठो भगवान् पित्रा त्यक्तं न्यवारयत् ।
अभिषेक्ष्याम्यहं पुत्रमस्येत्येवम्मतिर्मुनिः ॥
स तु द्वादश वर्षाणि तां दीक्षामवहद् बली ।
अविद्यमाने मांसे तु वसिष्ठस्य महात्मनः ॥
सर्वकामदुघां दोग्ध्रीं स ददर्श नृपात्मजः ।
तां वै क्रोधाच्च मोहाच्च श्रमाच्चैव क्षुधान्वितः ॥
देशधर्मगतो राजा जघान मुनिसत्तमाः ।
तन्मांसं स स्वयं चैव विश्वामित्रस्य चात्मजान् ॥
भोजयामास तच्छ्रुत्वा वसिष्ठोऽप्यस्य चुक्रुधे ॥
वसिष्ठ उवाच । पातयेयमहं क्रूर तव शङ्कुमसंशयम् ।
यदि ते द्वाविमौ शङ्कू न स्यातां वै कृतौ पुनः ॥
पितुश्चापरितोषेण गुरुदोग्ध्रीवधेन च ।
अप्रोक्षितोपयोगाच्च त्रिविधस्ते व्यतिक्रमः ॥
एवं त्रीण्यस्य शङ्कूनि तानि दृष्ट्वा महातपाः ।
त्रिशङ्कुरिति होवाच त्रिशङ्कुस्तेन स स्मृतः ॥
विश्वामित्रस्य दाराणामनेन भरणं कृतम् ।
तेन तस्मै वरं प्रादान् मुनिः प्रीतस्त्रिशङ्कवे ॥
छन्द्यमानो वरेणाथ वरं वव्रे नृपात्मजः ।
सशरीरो व्रजे स्वर्गमित्येवं याचितो वरः ॥
अनावृष्टिभये तस्मिन् गते द्वादशवार्षिके ।
पित्र्ये राज्येऽभिषिच्याथ याजयामास पार्थिवम् ॥
मिषतां देवतानां च वसिष्ठस्य च कौशिकः ।
दिवमारोपयामास सशरीरं महातपाः ॥
तस्य सत्यरथा नाम पत्नी कैकेयवंशजा ।
कुमारं जनयामास हरिश्चन्द्रमकल्मषम् ॥
स वै राजा हरिश्चन्द्रस्त्रैशङ्कव इति स्मृतः ।
आहर्ता राजसूयस्य सम्राड् इति ह विश्रुतः ॥
हरिश्चन्द्रस्य पुत्रोऽभूद् रोहितो नाम पार्थिवः ।
हरितो रोहितस्याथ चञ्चुर्हारित उच्यते ॥
विजयश्च मुनिश्रेष्ठाश्चञ्चुपुत्रो बभूव ह ।
जेता स सर्वपृथिवीं विजयस्तेन स स्मृतः ॥
रुरुकस्तनयस्तस्य राजा धर्मार्थकोविदः ।
रुरुकस्य वृकः पुत्रो वृकाद् बाहुस्तु जज्ञिवान् ॥
हैहयास्तालजङ्घाश्च निरस्यन्ति स्म तं नृपम् ।
तत्पत्नी गर्भमादाय और्वस्याश्रममाविशत् ॥
नासत्यो धार्मिकश्चैव स ह धर्मयुगेऽभवत् ।
सगरस्तु सुतो बाहोर्यज्ञे सह गरेण वै ॥
और्वस्याश्रममासाद्य भार्गवेणाभिरक्षितः ।
आग्नेयमस्त्रं लब्ध्वा च भार्गवात् सगरो नृपः ॥
जिगाय पृथिवीं हत्वा तालजङ्घान् सहैहयान् ।
शकानां पह्नवानां च धर्मं निरसद् अच्युतः ।
क्षत्रियाणां मुनिश्रेष्ठाः पारदानां च धर्मवित् ॥
मुनय ऊचुः । कथं स सगरो जातो गरेणैव सहाच्युतः ।
किमर्थं च शकादीनां क्षत्रियाणां महौजसाम् ॥
धर्मान् कुलोचितान् राजा क्रुद्धो निरसद् अच्युतः ।
एतन् नः सर्वमाचक्ष्व विस्तरेण महामते ॥
लोमहर्षण उवाच । बाहोर्व्यसनिनः पूर्वं हृतं राज्यमभूत् किल ।
हैहयैस्तालजङ्घैश्च शकैः सार्धं द्विजोत्तमाः ॥
यवनाः पारदाश्चैव काम्बोजाः पह्नवास्तथा ।
एते ह्यपि गणाः पञ्च हैहयार्थे पराक्रमन् ॥
हृतराज्यस्तदा राजा स वै बाहुर्वनं ययौ ।
पत्न्या चानुगतो दुःखी तत्र प्राणान् अवासृजत् ॥
पत्नी तु यादवी तस्य सगर्भा पृष्ठतोऽन्वगात् ।
सपत्न्या च गरस्तस्यै दत्तः पूर्वं किलानघाः ॥
सा तु भर्तुश्चितां कृत्वा वने तामभ्यरोहत ।
और्वस्तां भार्गवो विप्राः कारुण्यात् समवारयत् ॥
तस्याश्रमे च गर्भः स गरेणैव सहाच्युतः ।
व्यजायत महाबाहुः सगरो नाम पार्थिवः ॥
और्वस्तु जातकर्मादींस्तस्य कृत्वा महात्मनः ।
अध्याप्य वेदशास्त्राणि ततोऽस्त्रं प्रत्यपादयत् ॥
आग्नेयं तु महाभागा अमरैरपि दुःसहम् ।
स तेनास्त्रबलेनाजौ बलेन च समन्वितः ॥
हैहयान् विजघानाशु क्रुद्धो रुद्रः पशून् इव ।
आजहार च लोकेषु कीर्तिं कीर्तिमतां वरः ॥
ततः शकांश्च यवनान् काम्बोजान् पारदांस्तथा ।
पह्नवांश्चैव निःशेषान् कर्तुं व्यवसितो नृपः ॥
ते वध्यमाना वीरेण सगरेण महात्मना ।
वसिष्ठं शरणं गत्वा प्रणिपेतुर्मनीषिणम् ॥
वसिष्ठस्त्वथ तान् दृष्ट्वा समयेन महाद्युतिः ।
सगरं वारयामास तेषां दत्त्वाभयं तदा ॥
सगरः स्वां प्रतिज्ञां तु गुरोर्वाक्यं निशम्य च ।
धर्मं जघान तेषां वै वेषान् अन्यांश्चकार ह ॥
अर्धं शकानां शिरसो मुण्डयित्वा व्यसर्जयत् ।
यवनानां शिरः सर्वं काम्बोजानां तथैव च ॥
पारदा मुक्तकेशाश्च पह्नवाञ् श्मश्रुधारिणः ।
निःस्वाध्यायवषट्काराः कृतास्तेन महात्मना ॥
शका यवनकाम्बोजाः पारदाश्च द्विजोत्तमाः ।
कोणिसर्पा माहिषका दर्वाश्चोलाः सकेरलाः ॥
सर्वे ते क्षत्रिया विप्रा धर्मस्तेषां निराकृतः ।
वसिष्ठवचनाद् राज्ञा सगरेण महात्मना ॥
स धर्मविजयी राजा विजित्येमां वसुन्धराम् ।
अश्वं प्रचारयामास वाजिमेधाय दीक्षितः ॥
तस्य चारयतः सोऽश्वः समुद्रे पूर्वदक्षिणे ।
वेलासमीपेऽपहृतो भूमिं चैव प्रवेशितः ॥
स तं देशं तदा पुत्रैः खानयामास पार्थिवः ।
आसेदुस्ते तदा तत्र खन्यमाने महार्णवे ॥
तमादिपुरुषं देवं हरिं कृष्णं प्रजापतिम् ।
विष्णुं कपिलरूपेण स्वपन्तं पुरुषं तदा ॥
तस्य चक्षुःसमुत्थेन तेजसा प्रतिबुध्यतः ।
दग्धाः सर्वे मुनिश्रेष्ठाश्चत्वारस्त्ववशेषिताः ॥
बर्हिकेतुः सुकेतुश्च तथा धर्मरथो नृपः ।
शूरः पञ्चनदश्चैव तस्य वंशकरा नृपाः ॥
प्रादाच्च तस्मै भगवान् हरिर्नारायणो वरम् ।
अक्षयं वंशमिक्ष्वाकोः कीर्तिं चाप्यनिवर्तिनीम् ॥
पुत्रं समुद्रं च विभुः स्वर्गे वासं तथाक्षयम् ।
समुद्रश्चार्घमादाय ववन्दे तं महीपतिम् ॥
सागरत्वं च लेभे स कर्मणा तेन तस्य ह ।
तं चाश्वमेधिकं सोऽश्वं समुद्राद् उपलब्धवान् ॥
आजहाराश्वमेधानां शतं स सुमहातपाः ।
पुत्राणां च सहस्राणि षष्टिस्तस्येति नः श्रुतम् ॥
मुनय ऊचुः । सगरस्यात्मजा वीराः कथं जाता महाबलाः ।
विक्रान्ताः षष्टिसाहस्रा विधिना केन सत्तम ॥
लोमहर्षण उवाच । द्वे भार्ये सगरस्यास्तां तपसा दग्धकिल्बिषे ।
ज्येष्ठा विदर्भदुहिता केशिनी नाम नामतः ॥
कनीयसी तु महती पत्नी परमधर्मिणी ।
अरिष्टनेमिदुहिता रूपेणाप्रतिमा भुवि ॥
और्वस्ताभ्यां वरं प्रादात् तद् बुध्यध्वं द्विजोत्तमाः ।
षष्टिं पुत्रसहस्राणि गृह्णात्वेका नितम्बिनी ॥
एकं वंशधरं त्वेका यथेष्टं वरयत्विति ।
तत्रैका जगृहे पुत्रान् षष्टिसाहस्रसम्मितान् ॥
एकं वंशधरं त्वेका तथेत्याह ततो मुनिः ।
राजा पञ्चजनो नाम बभूव स महाद्युतिः ॥
इतरा सुषुवे तुम्बीं बीजपूर्णामिति श्रुतिः ।
तत्र षष्टिसहस्राणि गर्भास्ते तिलसम्मिताः ॥
सम्बभूवुर्यथाकालं ववृधुश्च यथासुखम् ।
घृतपूर्णेषु कुम्भेषु तान् गर्भान् निदधे ततः ॥
धात्रीश्चैकैकशः प्रादात् तावतीः पोषणे नृपः ।
ततो दशसु मासेषु समुत्तस्थुर्यथाक्रमम् ॥
कुमारास्ते यथाकालं सगरप्रीतिवर्धनाः ।
षष्टिपुत्रसहस्राणि तस्यैवमभवन् द्विजाः ॥
गर्भाद् अलाबूमध्याद् वै जातानि पृथिवीपतेः ।
तेषां नारायणं तेजः प्रविष्टानां महात्मनाम् ॥
एकः पञ्चजनो नाम पुत्रो राजा बभूव ह ।
शूरः पञ्चजनस्यासीद् अंशुमान् नाम वीर्यवान् ॥
दिलीपस्तस्य तनयः खट्वाङ्ग इति विश्रुतः ।
येन स्वर्गाद् इहागत्य मुहूर्तं प्राप्य जीवितम् ॥
त्रयोऽभिसन्धिता लोका बुद्ध्या सत्येन चानघाः ।
दिलीपस्य तु दायादो महाराजो भगीरथः ॥
यः स गङ्गां सरिच्छ्रेष्ठामवातारयत प्रभुः ।
समुद्रमानयच्चैनां दुहितृत्वेऽप्यकल्पयत् ॥
तस्माद् भागीरथी गङ्गा कथ्यते वंशचिन्तकैः ।
भगीरथसुतो राजा श्रुत इत्यभिविश्रुतः ॥
नाभागस्तु श्रुतस्यासीत् पुत्रः परमधार्मिकः ।
अम्बरीषस्तु नाभागिः सिन्धुद्वीपपिताभवत् ॥
अयुताजित् तु दायादः सिन्धुद्वीपस्य वीर्यवान् ।
अयुताजित्सुतस्त्वासीद् ऋतुपर्णो महायशाः ॥
दिव्याक्षहृदयज्ञो वै राजा नलसखो बली ।
ऋतुपर्णसुतस्त्वासीद् आर्तपर्णिर्महायशाः ॥
सुदासस्तस्य तनयो राजा इन्द्रसखोऽभवत् ।
सुदासस्य सुतः प्रोक्तः सौदासो नाम पार्थिवः ॥
ख्यातः कल्माषपादो वै राजा मित्रसहोऽभवत् ।
कल्माषपादस्य सुतः सर्वकर्मेति विश्रुतः ॥
अनरण्यस्तु पुत्रोऽभूद् विश्रुतः सर्वकर्मणः ।
अनरण्यसुतो निघ्नो निघ्नतो द्वौ बभूवतुः ॥
अनमित्रो रघुश्चैव पार्थिवर्षभसत्तमौ ।
अनमित्रसुतो राजा विद्वान् दुलिदुहोऽभवत् ॥
दिलीपस्तनयस्तस्य रामस्य प्रपितामहः ।
दीर्घबाहुर्दिलीपस्य रघुर्नाम्ना सुतोऽभवत् ॥
अयोध्यायां महाराजो यः पुरासीन् महाबलः ।
अजस्तु राघवो जज्ञे तथा दशरथोऽप्यजात् ॥
रामो दशरथाज्जज्ञे धर्मात्मा सुमहायशाः ।
रामस्य तनयो जज्ञे कुश इत्यभिसञ्ज्ञितः ॥
अतिथिस्तु कुशाज्जज्ञे धर्मात्मा सुमहायशाः ।
अतिथेस्त्वभवत् पुत्रो निषधो नाम वीर्यवान् ॥
निषधस्य नलः पुत्रो नभः पुत्रो नलस्य च ।
नभस्य पुण्डरीकस्तु क्षेमधन्वा ततः स्मृतः ॥
क्षेमधन्वसुतस्त्वासीद् देवानीकः प्रतापवान् ।
आसीद् अहीनगुर्नाम देवानीकात्मजः प्रभुः ॥
अहीनगोस्तु दायादः सुधन्वा नाम पार्थिवः ।
सुधन्वनः सुतश्चापि ततो जज्ञे शलो नृपः ॥
उक्यो नाम स धर्मात्मा शलपुत्रो बभूव ह ।
वज्रनाभः सुतस्तस्य नलस्तस्य महात्मनः ॥
नलौ द्वावेव विख्यातौ पुराणे मुनिसत्तमाः ।
वीरसेनात्मजश्चैव यश्चेक्ष्वाकुकुलोद्वहः ॥
इक्ष्वाकुवंशप्रभवाः प्राधान्येन प्रकीर्तिताः ।
एते विवस्वतो वंशे राजानो भूरितेजसः ॥
पठन् सम्यग् इमां सृष्टिमादित्यस्य विवस्वतः ।
श्राद्धदेवस्य देवस्य प्रजानां पुष्टिदस्य च ।
प्रजावान् एति सायुज्यमादित्यस्य विवस्वतः ॥
लोमहर्षण उवाच । पिता सोमस्य भो विप्रा जज्ञेऽत्रिर्भगवान् ऋषिः ।
ब्रह्मणो मानसात् पूर्वं प्रजासर्गं विधित्सतः ॥
अनुत्तरं नाम तपो येन तप्तं हि तत् पुरा ।
त्रीणि वर्षसहस्राणि दिव्यानीति हि नः श्रुतम् ॥
ऊर्ध्वमाचक्रमे तस्य रेतः सोमत्वमीयिवत् ।
नेत्राभ्यां वारि सुस्राव दशधा द्योतयन् दिशः ॥
तं गर्भं विधिनादिष्टा दश देव्यो दधुस्ततः ।
समेत्य धारयामासुर्न च ताः समशक्नुवन् ॥
यदा न धारणे शक्तास्तस्य गर्भस्य ता दिशः ।
ततस्ताभिः स त्यक्तस्तु निपपात वसुन्धराम् ॥
पतितं सोममालोक्य ब्रह्मा लोकपितामहः ।
रथमारोपयामास लोकानां हितकाम्यया ॥
तस्मिन् निपतिते देवाः पुत्रेऽत्रेः परमात्मनि ।
तुष्टुवुर्ब्रह्मणः पुत्रास्तथान्ये मुनिसत्तमाः ॥
तस्य संस्तूयमानस्य तेजः सोमस्य भास्वतः ।
आप्यायनाय लोकानां भावयामास सर्वतः ॥
स तेन रथमुख्येन सागरान्तां वसुन्धराम् ।
त्रिःसप्तकृत्वोऽतियशाश्चकाराभिप्रदक्षिणाम् ॥
तस्य यच्चरितं तेजः पृथिवीमन्वपद्यत ।
ओषध्यस्ताः समुद्भूता याभिः सन्धार्यते जगत् ॥
स लब्धतेजा भगवान् संस्तवैश्च स्वकर्मभिः ।
तपस्तेपे महाभागः पद्मानां दर्शनाय सः ॥
ततस्तस्मै ददौ राज्यं ब्रह्मा ब्रह्मविदां वरः ।
बीजौषधीनां विप्राणामपां च मुनिसत्तमाः ॥
स तत् प्राप्य महाराज्यं सोमः सौम्यवतां वरः ।
समाजह्रे राजसूयं सहस्रशतदक्षिणम् ॥
दक्षिणामददात् सोमस्त्रींल्लोकान् इति नः श्रुतम् ।
तेभ्यो ब्रह्मर्षिमुख्येभ्यः सदस्येभ्यश्च भो द्विजाः ॥
हिरण्यगर्भो ब्रह्मात्रिर्भृगुश्च ऋत्विजोऽभवत् ।
सदस्योऽभूद् धरिस्तत्र मुनिभिर्बहुभिर्वृतः ॥
तं सिनीश्च कुहूश्चैव द्युतिः पुष्टिः प्रभा वसुः ।
कीर्तिर्धृतिश्च लक्ष्मीश्च नव देव्यः सिषेविरे ॥
प्राप्यावभृथमप्यग्र्यं सर्वदेवर्षिपूजितः ।
विरराजाधिराजेन्द्रो दशधा भासयन् दिशः ॥
तस्य तत् प्राप्य दुष्प्राप्यमैश्वर्यम् ऋषिसत्कृतम् ।
विबभ्राम मतिस्ताता+ ।विनयाद् अनयाहृता ॥
बृहस्पतेः स वै भार्यामैश्वर्यमदमोहितः ।
जहार तरसा सोमो विमत्याङ्गिरसः सुतम् ॥
स याच्यमानो देवैश्च तथा देवर्षिभिर्मुहुः ।
नैव व्यसर्जयत् तारां तस्माऐ अङ्गिरसे तदा ॥
उशना तस्य जग्राह पार्ष्णिमङ्गिरसस्तदा ।
रुद्रश्च पार्ष्णिं जग्राह गृहीत्वाजगवं धनुः ॥
तेन ब्रह्मशिरो नाम परमास्त्रं महात्मना ।
उद्दिश्य देवान् उत्सृष्टं येनैषां नाशितं यशः ॥
तत्र तद् युद्धमभवत् प्रख्यातं तारकामयम् ।
देवानां दानवानां च लोकक्षयकरं महत् ॥
तत्र शिष्टास्तु ये देवास्तुषिताश्चैव ये द्विजाः ।
ब्रह्माणं शरणं जग्मुरादिदेवं सनातनम् ॥
तदा निवार्योशनसं तं वै रुद्रं च शङ्करम् ।
ददावङ्गिरसे तारां स्वयमेव पितामहः ॥
तामन्तःप्रसवां दृष्ट्वा क्रुद्धः प्राह बृहस्पतिः ।
मदीयायां न ते योनौ गर्भो धार्यः कथञ्चन ॥
इषीकास्तम्बमासाद्य गर्भं सा चोत्ससर्ज ह ।
जातमात्रः स भगवान् देवानामाक्षिपद् वपुः ॥
ततः संशयमापन्नास्तारामूचुः सुरोत्तमाः ।
सत्यं ब्रूहि सुतः कस्य सोमस्याथ बृहस्पतेः ॥
पृच्छ्यमाना यदा देवैर्नाह सा विबुधान् किल ।
तदा तां शप्तुमारब्धः कुमारो दस्युहन्तमः ॥
तं निवार्य ततो ब्रह्मा तारां पप्रच्छ संशयम् ।
यद् अत्र तथ्यं तद् ब्रूहि तारे कस्य सुतस्त्वयम् ॥
उवाच प्राञ्जलिः सा तं सोमस्येति पितामहम् ।
तदा तं मूर्ध्नि चाघ्राय सोमो राजा सुतं प्रति ॥
बुध इत्यकरोन् नाम तस्य बालस्य धीमतः ।
प्रतिकूलं च गगने समभ्युत्तिष्ठते बुधः ॥
उत्पादयामास तदा पुत्रं वैराजपुत्रिकम् ।
तस्यापत्यं महातेजा बभूवैलः पुरूरवाः ॥
उर्वश्यां जज्ञिरे यस्य पुत्राः सप्त महात्मनः ।
एतत् सोमस्य वो जन्म कीर्तितं कीर्तिवर्धनम् ॥
वंशमस्य मुनिश्रेष्ठाः कीर्त्यमानं निबोधत ।
धन्यमायुष्यमारोग्यं पुण्यं सङ्कल्पसाधनम् ॥
सोमस्य जन्म श्रुत्वैव पापेभ्यो विप्रमुच्यते ॥
लोमहर्षण उवाच । बुधस्य तु मुनिश्रेष्ठा विद्वान् पुत्रः पुरूरवाः ।
तेजस्वी दानशीलश्च यज्वा विपुलदक्षिणः ॥
ब्रह्मवादी पराक्रान्तः शत्रुभिर्युधि दुर्दमः ।
आहर्ता चाग्निहोत्रस्य यज्ञानां च महीपतिः ॥
सत्यवादी पुण्यमतिः सम्यक्संवृतमैथुनः ।
अतीव त्रिषु लोकेषु यशसाप्रतिमः सदा ॥
तं ब्रह्मवादिनं शान्तं धर्मज्ञं सत्यवादिनम् ।
उर्वशी वरयामास हित्वा मानं यशस्विनी ॥
तया सहावसद् राजा दश वर्षाणि पञ्च च ।
षट् पञ्च सप्त चाष्टौ च दश चाष्टौ च भो द्विजाः ॥
वने चैत्ररथे रम्ये तथा मन्दाकिनीतटे ।
अलकायां विशालायां नन्दने च वनोत्तमे ॥
उत्तरान् स कुरून् प्राप्य मनोरमफलद्रुमान् ।
गन्धमादनपादेषु मेरुशृङ्गे तथोत्तरे ॥
एतेषु वनमुख्येषु सुरैराचरितेषु च ।
उर्वश्या सहितो राजा रेमे परमया मुदा ॥
देशे पुण्यतमे चैव महर्षिभिरभिष्टुते ।
राज्यं स कारयामास प्रयागे पृथिवीपतिः ॥
एवम्प्रभावो राजासीद् ऐलस्तु नरसत्तमः ।
उत्तरे जाह्नवीतीरे प्रतिष्ठाने महायशाः ॥
लोमहर्षण उवाच । ऐलपुत्रा बभूवुस्ते सप्त देवसुतोपमाः ।
गन्धर्वलोके विदिता आयुर्धीमान् अमावसुः ॥
विश्वायुश्चैव धर्मात्मा श्रुतायुश्च तथापरः ।
दृढायुश्च वनायुश्च बह्वायुश्चोर्वशीसुताः ॥
अमावसोस्तु दायादो भीमो राजाथ राजराट् ।
श्रीमान् भीमस्य दायादो राजासीत् काञ्चनप्रभः ॥
विद्वांस्तु काञ्चनस्यापि सुहोत्रोऽभून् महाबलः ।
सुहोत्रस्याभवज्जह्नुः केशिन्या गर्भसम्भवः ॥
आजह्रे यो महत् सत्त्रं सर्पमेधं महामखम् ।
पतिलोभेन यं गङ्गा पतित्वेन ससार ह ॥
नेच्छतः प्लावयामास तस्य गङ्गा तदा सदः ।
स तया प्लावितं दृष्ट्वा यज्ञवाटं समन्ततः ॥
सौहोत्रिरशपद् गङ्गां क्रुद्धो राजा द्विजोत्तमाः ।
एष ते विफलं यत्नं पिबन्न् अम्भः करोम्यहम् ॥
अस्य गङ्गेऽवलेपस्य सद्यः फलमवाप्नुहि ।
जह्नुराजर्षिणा पीतां गङ्गां दृष्ट्वा महर्षयः ॥
उपनिन्युर्महाभागां दुहितृत्वेन जाह्नवीम् ।
युवनाश्वस्य पुत्रीं तु कावेरीं जह्नुरावहत् ॥
युवनाश्वस्य शापेन गङ्गार्धेन विनिर्गता ।
कावेरीं सरितां श्रेष्ठां जह्नोर्भार्यामनिन्दिताम् ॥
जह्नुस्तु दयितं पुत्रं सुनद्यं नाम धार्मिकम् ।
कावेर्यां जनयामास अजकस्तस्य चात्मजः ॥
अजकस्य तु दायादो बलाकाश्वो महीपतिः ।
बभूव मृगयाशीलः कुशस्तस्यात्मजोऽभवत् ॥
कुशपुत्रा बभूवुर्हि चत्वारो देववर्चसः ।
कुशिकः कुशनाभश्च कुशाम्बो मूर्तिमांस्तथा ॥
बल्लवैः सह संवृद्धो राजा वनचरः सदा ।
कुशिकस्तु तपस्तेपे पुत्रमिन्द्रसमं प्रभुः ॥
लभेयमिति तं शक्रस्त्रासाद् अभ्येत्य जज्ञिवान् ।
पूर्णे वर्षसहस्रे वै ततः शक्रो ह्यपश्यत ॥
अत्युग्रतपसं दृष्ट्वा सहस्राक्षः पुरन्दरः ।
समर्थः पुत्रजनने स्वयमेवास्य शाश्वतः ॥
पुत्रार्थं कल्पयामास देवेन्द्रः सुरसत्तमः ।
स गाधिरभवद् राजा मघवान् कौशिकः स्वयम् ॥
पौरा यस्याभवद् भार्या गाधिस्तस्यामजायत ।
गाधेः कन्या महाभागा नाम्ना सत्यवती शुभा ॥
तां गाधिः काव्यपुत्राय ऋचीकाय ददौ प्रभुः ।
तस्याः प्रीतः स वै भर्ता भार्गवो भृगुनन्दनः ॥
पुत्रार्थं साधयामास चरुं गाधेस्तथैव च ।
उवाचाहूय तां भार्याम् ऋचीको भार्गवस्तदा ॥
उपयोज्यश्चरुरयं त्वया मात्रा स्वयं शुभे ।
तस्यां जनिष्यते पुत्रो दीप्तिमान् क्षत्रियर्षभः ॥
अजेयः क्षत्रियैर्लोके क्षत्रियर्षभसूदनः ।
तवापि पुत्रं कल्याणि धृतिमन्तं तपोधनम् ॥
शमात्मकं द्विजश्रेष्ठं चरुरेष विधास्यति ।
एवमुक्त्वा तु तां भार्याम् ऋचीको भृगुनन्दनः ॥
तपस्यभिरतो नित्यमरण्यं प्रविवेश ह ।
गाधिः सदारस्तु तदा ऋचीकाश्रममभ्यगात् ॥
तीर्थयात्राप्रसङ्गेन सुतां द्रष्टुं नरेश्वरः ।
चरुद्वयं गृहीत्वा सा ऋषेः सत्यवती तदा ॥
चरुमादाय यत्नेन सा तु मात्रे न्यवेदयत् ।
माता तु तस्या दैवेन दुहित्रे स्वं चरुं ददौ ॥
तस्याश्चरुमथाज्ञानाद् आत्मसंस्थं चकार ह ।
अथ सत्यवती सर्वं क्षत्रियान्तकरं तदा ॥
धारयामास दीप्तेन वपुषा घोरदर्शना ।
ताम् ऋचीकस्ततो दृष्ट्वा योगेनाभ्युपसृत्य च ॥
ततोऽब्रवीद् द्विजश्रेष्ठः स्वां भार्यां वरवर्णिनीम् ।
मात्रासि वञ्चिता भद्रे चरुव्यत्यासहेतुना ॥
जनयिष्यति हि पुत्रस्ते क्रूरकर्मातिदारुणः ।
भ्राता जनिष्यते चापि ब्रह्मभूतस्तपोधनः ॥
विश्वं हि ब्रह्म तपसा मया तस्मिन् समर्पितम् ।
एवमुक्ता महाभागा भर्त्रा सत्यवती तदा ॥
प्रसादयामास पतिं पुत्रो मे नेदृशो भवेत् ।
ब्राह्मणापसदस्त्वत्त इत्युक्तो मुनिरब्रवीत् ॥
ऋचीक उवाच । नैष सङ्कल्पितः कामो मया भद्रे तथास्त्विति ।
उग्रकर्मा भवेत् पुत्रः पितुर्मातुश्च कारणात् ॥
पुनः सत्यवती वाक्यमेवमुक्त्वाब्रवीद् इदम् ।
इच्छंल्लोकान् अपि मुने सृजेथाः किं पुनः सुतम् ॥
शमात्मकम् ऋजुं त्वं मे पुत्रं दातुमिहार्हसि ।
काममेवंविधः पौत्रो मम स्यात् तव च प्रभो ॥
यद्यन्यथा न शक्यं वै कर्तुमेतद् द्विजोत्तम ।
ततः प्रसादमकरोत् स तस्यास्तपसो बलात् ॥
पुत्रे नास्ति विशेषो मे पौत्रे वा वरवर्णिनि ।
त्वया यथोक्तं वचनं तथा भद्रे भविष्यति ॥
ततः सत्यवती पुत्रं जनयामास भार्गवम् ।
तपस्यभिरतं दान्तं जमदग्निं समात्मकम् ॥
भृगोर्जगत्यां वंशेऽस्मिञ् ।
जमदग्निरजायत ।
सा हि सत्यवती पुण्या सत्यधर्मपरायणा ॥
कौशिकीति समाख्याता प्रवृत्तेयं महानदी ।
इक्ष्वाकुवंशप्रभवो रेणुर्नाम नराधिपः ॥
तस्य कन्या महाभागा कामली नाम रेणुका ।
रेणुकायां तु कामल्यां तपोविद्यासमन्वितः ॥
आर्चीको जनयामास जामदग्न्यं सुदारुणम् ।
सर्वविद्यान्तगं श्रेष्ठं धनुर्वेदस्य पारगम् ॥
रामं क्षत्रियहन्तारं प्रदीप्तमिव पावकम् ।
और्वस्यैवम् ऋचीकस्य सत्यवत्यां महायशाः ॥
जमदग्निस्तपोवीर्याज्जज्ञे ब्रह्मविदां वरः ।
मध्यमश्च शुनःशेफः शुनःपुच्छः कनिष्ठकः ॥
विश्वामित्रं तु दायादं गाधिः कुशिकनन्दनः ।
जनयामास पुत्रं तु तपोविद्याशमात्मकम् ॥
प्राप्य ब्रह्मर्षिसमतां योऽयं ब्रह्मर्षितां गतः ।
विश्वामित्रस्तु धर्मात्मा नाम्ना विश्वरथः स्मृतः ॥
जज्ञे भृगुप्रसादेन कौशिकाद् वंशवर्धनः ।
विश्वामित्रस्य च सुता देवरातादयः स्मृताः ॥
प्रख्यातास्त्रिषु लोकेषु तेषां नामान्यतःपरम् ।
देवरातः कतिश्चैव यस्मात् कात्यायनाः स्मृताः ॥
शालावत्यां हिरण्याक्षो रेणुर्जज्ञेऽथ रेणुकः ।
साङ्कृतिर्गालवश्चैव मुद्गलश्चैव विश्रुतः ॥
मधुच्छन्दो जयश्चैव देवलश्च तथाष्टकः ।
कच्छपो हारितश्चैव विश्वामित्रस्य ते सुताः ॥
तेषां ख्यातानि गोत्राणि कौशिकानां महात्मनाम् ।
पाणिनो बभ्रवश्चैव ध्यानजप्यास्तथैव च ॥
पार्थिवा देवराताश्च शालङ्कायनबाष्कलाः ।
लोहिता यमदूताश्च तथा कारूषकाः स्मृताः ॥
पौरवस्य मुनिश्रेष्ठा ब्रह्मर्षेः कौशिकस्य च ।
सम्बन्धोऽप्यस्य वंशेऽस्मिन् ब्रह्मक्षत्रस्य विश्रुतः ॥
विश्वामित्रात्मजानां तु शुनःशेफोऽग्रजः स्मृतः ।
भार्गवः कौशिकत्वं हि प्राप्तः स मुनिसत्तमः ॥
विश्वामित्रस्य पुत्रस्तु शुनःशेफोऽभवत् किल ।
हरिदश्वस्य यज्ञे तु पशुत्वे विनियोजितः ॥
देवैर्दत्तः शुनःशेफो विश्वामित्राय वै पुनः ।
देवैर्दत्तः स वै यस्माद् देवरातस्ततोऽभवत् ॥
देवरातादयः सप्त विश्वामित्रस्य वै सुताः ।
दृषद्वतीसुतश्चापि वैश्वामित्रस्तथाष्टकः ॥
अष्टकस्य सुतो लौहिः प्रोक्तो जह्नुगणो मया ।
अत ऊर्ध्वं प्रवक्ष्यामि वंशमायोर्महात्मनः ॥
लोमहर्षण उवाच । आयोः पुत्राश्च ते पञ्च सर्वे वीरा महारथाः ।
स्वर्भानुतनयायां च प्रभायां जज्ञिरे नृपाः ॥
नहुषः प्रथमं जज्ञे वृद्धशर्मा ततः परम् ।
रम्भो रजिरनेनाश्च त्रिषु लोकेषु विश्रुताः ॥
रजिः पुत्रशतानीह जनयामास पञ्च वै ।
राजेयमिति विख्यातं क्षत्रमिन्द्रभयावहम् ॥
यत्र दैवासुरे युद्धे समुत्पन्ने सुदारुणे ।
देवाश्चैवासुराश्चैव पितामहमथाब्रुवन् ॥
देवासुरा ऊचुः ।  आवयोर्भगवन् युद्धे को विजेता भविष्यति ।
ब्रूहि नः सर्वभूतेश श्रोतुमिच्छाम तत्त्वतः ॥
ब्रह्मोवाच । येषामर्थाय सङ्ग्रामे रजिरात्तायुधः प्रभुः ।
योत्स्यते ते विजेष्यन्ति त्रींल्लोकान् नात्र संशयः ॥
यतो रजिर्धृतिस्तत्र श्रीश्च तत्र यतो धृतिः ।
यतो धृतिश्च श्रीश्चैव धर्मस्तत्र जयस्तथा ॥
ते देवा दानवाः प्रीता देवेनोक्ता रजिं तदा ।
अभ्ययुर्जयमिच्छन्तो वृण्वानास्तं नरर्षभम् ॥
स हि स्वर्भानुदौहित्रः प्रभायां समपद्यत ।
राजा परमतेजस्वी सोमवंशविवर्धनः ॥
ते हृष्टमनसः सर्वे रजिं वै देवदानवाः ।
ऊचुरस्मज्जयाय त्वं गृहाण वरकार्मुकम् ॥
अथोवाच रजिस्तत्र तयोर्वै देवदैत्ययोः ।
अर्थज्ञः स्वार्थमुद्दिश्य यशः स्वं च प्रकाशयन् ॥
रजिरुवाच । यदि दैत्यगणान् सर्वाञ् जित्वा वीर्येण वासवः ।
इन्द्रो भवामि धर्मेण ततो योत्स्यामि संयुगे ॥
देवाः प्रथमतो विप्राः प्रतीयुर्हृष्टमानसाः ।
एवं यथेष्टं नृपते कामः सम्पद्यतां तव ॥
श्रुत्वा सुरगणानां तु वाक्यं राजा रजिस्तदा ।
पप्रच्छासुरमुख्यांस्तु यथा देवान् अपृच्छत ॥
दानवा दर्पसम्पूर्णाः स्वार्थमेवावगम्य ह ।
प्रत्यूचुस्तं नृपवरं साभिमानमिदं वचः ॥
दानवा ऊचुः । अस्माकमिन्द्रः प्रह्रादो यस्यार्थे विजयामहे ।
अस्मिंस्तु समरे राजंस्तिष्ठ त्वं राजसत्तम ॥
स तथेति ब्रुवन्न् एव देवैरप्यतिचोदितः ।
भविष्यसीन्द्रो जित्वैनं देवैरुक्तस्तु पार्थिवः ॥
जघान दानवान् सर्वान् येऽवध्या वज्रपाणिनः ।
स विप्रनष्टां देवानां परमश्रीः श्रियं वशी ॥
निहत्य दानवान् सर्वान् आजहार रजिः प्रभुः ।
ततो रजिं महावीर्यं देवैः सह शतक्रतुः ॥
रजिपुत्रोऽहमित्युक्त्वा पुनरेवाब्रवीद् वचः ।
इन्द्रोऽसि तात देवानां सर्वेषां नात्र संशयः ॥
यस्याहमिन्द्रः पुत्रस्ते ख्यातिं यास्यामि कर्मभिः ।
स तु शक्रवचः श्रुत्वा वञ्चितस्तेन मायया ॥
तथैवेत्यब्रवीद् राजा प्रीयमाणः शतक्रतुम् ।
तस्मिंस्तु देवैः सदृशो दिवं प्राप्ते महीपतौ ॥
दायाद्यमिन्द्राद् आजह्रू राज्यं तत्तनया रजेः ।
पञ्च पुत्रशतान्यस्य तद् वै स्थानं शतक्रतोः ॥
समाक्रामन्त बहुधा स्वर्गलोकं त्रिविष्टपम् ।
ते यदा तु स्वसम्मूढा रागोन्मत्ता विधर्मिणः ॥
ब्रह्मद्विषश्च संवृत्ता हतवीर्यपराक्रमाः ।
ततो लेभे स्वमैश्वर्यमिन्द्रः स्थानं तथोत्तमम् ॥
हत्वा रजिसुतान् सर्वान् कामक्रोधपरायणान् ।
य इदं च्यावनं स्थानात् प्रतिष्ठानं शतक्रतोः ।
शृणुयाद् धारयेद् वापि न स दौर्गत्यमाप्नुयात् ॥
लोमहर्षण उवाच । रम्भोऽनपत्यस्त्वासीच्च वंशं
वक्ष्याम्यनेनसः ।
अनेनसः सुतो राजा प्रतिक्षत्रो महायशाः ॥
प्रतिक्षत्रसुतश्चासीत् सञ्जयो नाम विश्रुतः ।
सञ्जयस्य जयः पुत्रो विजयस्तस्य चात्मजः ॥
विजयस्य कृतिः पुत्रस्तस्य हर्यत्वतः सुतः ।
हर्यत्वतसुतो राजा सहदेवः प्रतापवान् ॥
सहदेवस्य धर्मात्मा नदीन इति विश्रुतः ।
नदीनस्य जयत्सेनो जयत्सेनस्य सङ्कृतिः ॥
सङ्कृतेरपि धर्मात्मा क्षत्रवृद्धो महायशाः ।
अनेनसः समाख्याताः क्षत्रवृद्धस्य चापरः ॥
क्षत्रवृद्धात्मजस्तत्र सुनहोत्रो महायशाः ।
सुनहोत्रस्य दायादास्त्रयः परमधार्मिकाः ॥
काशः शलश्च द्वावेतौ तथा गृत्समदः प्रभुः ।
पुत्रो गृत्समदस्यापि शुनको यस्य शौनकः ॥
ब्राह्मणाः क्षत्रियाश्चैव वैश्याः शूद्रास्तथैव च ।
शलात्मज आर्ष्टिसेणस्तनयस्तस्य काश्यपः ॥
काशस्य काशिपो राजा पुत्रो दीर्घतपास्तथा ।
धनुस्तु दीर्घतपसो विद्वान् धन्वन्तरिस्ततः ॥
तपसोऽन्ते सुमहतो जातो वृद्धस्य धीमतः ।
पुनर्धन्वन्तरिर्देवो मानुषेष्विह जन्मनि ॥
तस्य गेहे समुत्पन्नो देवो धन्वन्तरिस्तदा ।
काशिराजो महाराजः सर्वरोगप्रणाशनः ॥
आयुर्वेदं भरद्वाजात् प्राप्येह स भिषक्क्रियः ।
तमष्टधा पुनर्व्यस्य शिष्येभ्यः प्रत्यपादयत् ॥
धन्वन्तरेस्तु तनयः केतुमान् इति विश्रुतः ।
अथ केतुमतः पुत्रो वीरो भीमरथः स्मृतः ॥
पुत्रो भीमरथस्यापि दिवोदासः प्रजेश्वरः ।
दिवोदासस्तु धर्मात्मा वाराणस्यधिपोऽभवत् ॥
एतस्मिन्न् एव काले तु पुरीं वाराणसीं द्विजाः ।
शून्यां निवेशयामास क्षेमको नाम राक्षसः ॥
शप्ता हि सा मतिमता निकुम्भेन महात्मना ।
शून्या वर्षसहस्रं वै भवित्री तु न संशयः ॥
तस्यां हि शप्तमात्रायां दिवोदासः प्रजेश्वरः ।
विषयान्ते पुरीं रम्यां गोमत्यां संन्यवेशयत् ॥
भद्रश्रेण्यस्य पूर्वं तु पुरी वाराणसी अभूत् ।
भद्रश्रेण्यस्य पुत्राणां शतमुत्तमधन्विनाम् ॥
हत्वा निवेशयामास दिवोदासो नराधिपः ।
भद्रश्रेण्यस्य तद् राज्यं हृतं येन बलीयसा ॥
भद्रश्रेण्यस्य पुत्रस्तु दुर्दमो नाम विश्रुतः ।
दिवोदासेन बालेति घृणया स विसर्जितः ॥
हैहयस्य तु दायाद्यं हृतवान् वै महीपतिः ।
आजह्रे पितृदायाद्यं दिवोदासहृतं बलात् ॥
भद्रश्रेण्यस्य पुत्रेण दुर्दमेन महात्मना ।
वैरस्यान्तो महाभागाः कृतश्चात्मीयतेजसा ॥
दिवोदासाद् दृषद्वत्यां वीरो जज्ञे प्रतर्दनः ।
तेन बालेन पुत्रेण प्रहृतं तु पुनर्बलम् ॥
प्रतर्दनस्य पुत्रौ द्वौ वत्सभर्गौ सुविश्रुतौ ।
वत्सपुत्रो ह्यलर्कस्तु संनतिस्तस्य चात्मजः ॥
अलर्कस्तस्य पुत्रस्तु ब्रह्मण्यः सत्यसङ्गरः ।
अलर्कं प्रति राजर्षिं श्लोको गीतः पुरातनैः ॥
षष्टिर्वर्षसहस्राणि षष्टिर्वर्षशतानि च ।
युवा रूपेण सम्पन्नः प्राग् आसीच्च कुलोद्वहः ॥
लोपामुद्राप्रसादेन परमायुरवाप्तवान् ।
तस्यासीत् सुमहद् राज्यं रूपयौवनशालिनः ॥
शापस्यान्ते महाबाहुर्हत्वा क्षेमकराक्षसम् ।
रम्यां निवेशयामास पुरीं वाराणसीं पुनः ॥
संनतेरपि दायादः सुनीथो नाम धार्मिकः ।
सुनीथस्य तु दायादः क्षेमो नाम महायशाः ॥
क्षेमस्य केतुमान् पुत्रः सुकेतुस्तस्य चात्मजः ।
सुकेतोस्तनयश्चापि धर्मकेतुरिति स्मृतः ॥
धर्मकेतोस्तु दायादः सत्यकेतुर्महारथः ।
सत्यकेतुसुतश्चापि विभुर्नाम प्रजेश्वरः ॥
आनर्तस्तु विभोः पुत्रः सुकुमारश्च तत्सुतः ।
सुकुमारस्य पुत्रस्तु धृष्टकेतुः सुधार्मिकः ॥
धृष्टकेतोस्तु दायादो वेणुहोत्रः प्रजेश्वरः ।
वेणुहोत्रसुतश्चापि भार्गो नाम प्रजेश्वरः ॥
वत्सस्य वत्सभूमिस्तु भार्गभूमिस्तु भार्गजः ।
एते त्वङ्गिरसः पुत्रा जाता वंशेऽथ भार्गव ॥
ब्राह्मणाः क्षत्रिया वैश्यास्त्रयः पुत्राः सहस्रशः ।
इत्येते काश्यपाः प्रोक्ता नहुषस्य निबोधत ॥
लोमहर्षण उवाच । उत्पन्नाः पितृकन्यायां विरजायां महौजसः ।
नहुषस्य तु दायादाः षड् इन्द्रोपमतेजसः ॥
यतिर्ययातिः संयातिर्।
आयातिः पार्श्वकोऽभवत् ।
यतिर्ज्येष्ठस्तु तेषां वै ययातिस्तु ततः परम् ॥
ककुत्स्थकन्यां गां नाम लेभे परमधार्मिकः ।
यतिस्तु मोक्षमास्थाय ब्रह्मभूतोऽभवन् मुनिः ॥
तेषां ययातिः पञ्चानां विजित्य वसुधामिमाम् ।
देवयानीमुशनसः सुतां भार्यामवाप सः ॥
शर्मिष्ठामासुरीं चैव तनयां वृषपर्वणः ।
यदुं च तुर्वसुं चैव देवयानी व्यजायत ॥
द्रुह्यं चानुं च पुरुं च शर्मिष्ठा वार्षपर्वणी ।
तस्मै शक्रो ददौ प्रीतो रथं परमभास्वरम् ॥
अङ्गदं काञ्चनं दिव्यं दिव्यैः परमवाजिभिः ।
युक्तं मनोजवैः शुभ्रैर्येन कार्यं समुद्वहन् ॥
स तेन रथमुख्येन षड्रात्रेणाजयन् महीम् ।
ययातिर्युधि दुर्धर्षस्तथा देवान् सदानवान् ॥
सरथः कौरवाणां तु सर्वेषामभवत् तदा ।
संवर्तवसुनाम्नस्तु कौरवाज्जनमेजयात् ॥
कुरोः पुत्रस्य राजेन्द्र+ ।राज्ञः पारीक्षितस्य ह ।
जगाम स रथो नाशं शापाद् गर्गस्य धीमतः ॥
गर्गस्य हि सुतं बालं स राजा जनमेजयः ।
कालेन हिंसयामास ब्रह्महत्यामवाप सः ॥
स लोहगन्धी राजर्षिः परिधावन्न् इतस्ततः ।
पौरजानपदैस्त्यक्तो न लेभे शर्म कर्हिचित् ॥
ततः स दुःखसन्तप्तो नालभत् संविदं क्वचित् ।
विप्रेन्द्रं शौनकं राजा शरणं प्रत्यपद्यत ॥
याजयामास च ज्ञानी शौनको जनमेजयम् ।
अश्वमेधेन राजानं पावनार्थं द्विजोत्तमाः ॥
स लोहगन्धो व्यनशत् तस्यावभृथमेत्य च ।
स च दिव्यरथो राज्ञो वशश्चेदिपतेस्तदा ॥
दत्तः शक्रेण तुष्टेन लेभे तस्माद् बृहद्रथः ।
बृहद्रथात् क्रमेणैव गतो बार्हद्रथं नृपम् ॥
ततो हत्वा जरासन्धं भीमस्तं रथमुत्तमम् ।
प्रददौ वासुदेवाय प्रीत्या कौरवनन्दनः ॥
सप्तद्वीपां ययातिस्तु जित्वा पृथ्वीं ससागराम् ।
विभज्य पञ्चधा राज्यं पुत्राणां नाहुषस्तदा ॥
ययातिर्दिशि पूर्वस्यां यदुं ज्येष्ठं न्ययोजयत् ।
मध्ये पुरुं च राजानमभ्यषिञ्चत् स नाहुषः ॥
दिशि दक्षिणपूर्वस्यां तुर्वसुं मतिमान् नृपः ।
तैरियं पृथिवी सर्वा सप्तद्वीपा सपत्तना ॥
यथाप्रदेशमद्यापि धर्मेण प्रतिपाल्यते ।
प्रजास्तेषां पुरस्तात् तु वक्ष्यामि मुनिसत्तमाः ॥
धनुर्न्यस्य पृषत्कांश्च पञ्चभिः पुरुषर्षभैः ।
जरावान् अभवद् राजा भारमावेश्य बन्धुषु ॥
निक्षिप्तशस्त्रः पृथिवीं चचार पृथिवीपतिः ।
प्रीतिमान् अभवद् राजा ययातिरपराजितः ॥
एवं विभज्य पृथिवीं ययातिर्यदुमब्रवीत् ।
जरां मे प्रतिगृह्णीष्व पुत्र कृत्यान्तरेण वै ॥
तरुणस्तव रूपेण चरेयं पृथिवीमिमाम् ।
जरां त्वयि समाधाय तं यदुः प्रत्युवाच ह ॥
यदुरुवाच । अनिर्दिष्टा मया भिक्षा ब्राह्मणस्य प्रतिश्रुता ।
अनपाकृत्य तां राजन् न ग्रहीष्यामि ते जराम् ॥
जरायां बहवो दोषाः पानभोजनकारिताः ।
तस्माज्जरां न ते राजन् ग्रहीतुमहमुत्सहे ॥
सन्ति ते बहवः पुत्रा मत्तः प्रियतरा नृप ।
प्रतिग्रहीतुं धर्मज्ञ पुत्रमन्यं वृणीष्व वै ॥
स एवमुक्तो यदुना राजा कोपसमन्वितः ।
उवाच वदतां श्रेष्ठो ययातिर्गर्हयन् सुतम् ॥
ययातिरुवाच । क आश्रमस्तवान्योऽस्ति को वा धर्मो विधीयते ।
मामनादृत्य दुर्बुद्धे यद् अहं तव देशिकः ॥
एवमुक्त्वा यदुं विप्राः शशापैनं स मन्युमान् ।
अराज्या ते प्रजा मूढ भवित्रीति न संशयः ॥
द्रुह्यं च तुर्वसुं चैवाप्यनुं च द्विजसत्तमाः ।
एवमेवाब्रवीद् राजा प्रत्याख्यातश्च तैरपि ॥
शशाप तान् अतिक्रुद्धो ययातिरपराजितः ।
यथावत् कथितं सर्वं मयास्य द्विजसत्तमाः ॥
एवं शप्त्वा सुतान् सर्वांश्चतुरः पुरुपूर्वजान् ।
तद् एव वचनं राजा पुरुमप्याह भो द्विजाः ॥
तरुणस्तव रूपेण चरेयं पृथिवीमिमाम् ।
जरां त्वयि समाधाय त्वं पुरो यदि मन्यसे ॥
स जरां प्रतिजग्राह पितुः पुरुः प्रतापवान् ।
ययातिरपि रूपेण पुरोः पर्यचरन् महीम् ॥
स मार्गमाणः कामानामन्तं नृपतिसत्तमः ।
विश्वाच्या सहितो रेमे वने चैत्ररथे प्रभुः ॥
यदा च तृप्तः कामेषु भोगेषु च नराधिपः ।
तदा पुरोः सकाशाद् वै स्वां जरां प्रत्यपद्यत ॥
यत्र गाथा मुनिश्रेष्ठा गीताः किल ययातिना ।
याभिः प्रत्याहरेत् कामान् सर्वशोऽङ्गानि कूर्मवत् ॥
न जातु कामः कामानामुपभोगेन शाम्यति ।
हविषा कृष्णवर्त्मेव भूय एवाभिवर्धते ॥
यत् पृथिव्यां व्रीहियवं हिरण्यं पशवः स्त्रियः ।
नालमेकस्य तत् सर्वमिति कृत्वा न मुह्यति ॥
यदा भावं न कुरुते सर्वभूतेषु पापकम् ।
कर्मणा मनसा वाचा ब्रह्म सम्पद्यते तदा ॥
यदा तेभ्यो न बिभेति यदा चास्मान् न बिभ्यति ।
यदा नेच्छति न द्वेष्टि ब्रह्म सम्पद्यते तदा ॥
या दुस्त्यजा दुर्मतिभिर्या न जीर्यति जीर्यतः ।
योऽसौ प्राणान्तिको रोगस्तां तृष्णां त्यजतः सुखम् ॥
जीर्यन्ति जीर्यतः केशा दन्ता जीर्यन्ति जीर्यतः ।
धनाशा जीविताशा च जीर्यतोऽपि न जीर्यति ॥
यच्च कामसुखं लोके यच्च दिव्यं महत् सुखम् ।
तृष्णाक्षयसुखस्यैते नार्हन्ति षोडशीं कलाम् ॥
एवमुक्त्वा स राजर्षिः सदारः प्राविशद् वनम् ।
कालेन महता चायं चचार विपुलं तपः ॥
भृगुतुङ्गे गतिं प्राप तपसोऽन्ते महायशाः ।
अनश्नन् देहमुत्सृज्य सदारः स्वर्गमाप्तवान् ॥
तस्य वंशे मुनिश्रेष्ठाः पञ्च राजर्षिसत्तमाः ।
यैर्व्याप्ता पृथिवी सर्वा सूर्यस्येव गभस्तिभिः ॥
यदोस्तु वंशं वक्ष्यामि शृणुध्वं राजसत्कृतम् ।
यत्र नारायणो जज्ञे हरिर्वृष्णिकुलोद्वहः ॥
सुस्थः प्रजावान् आयुष्मान् कीर्तिमांश्च भवेन् नरः ।
ययातिचरितं नित्यमिदं शृण्वन् द्विजोत्तमाः ॥
ब्राह्मणा ऊचुः । पुरोर्वंशं वयं सूत श्रोतुमिच्छाम तत्त्वतः ।
द्रुह्यस्यानोर्यदोश्चैव तुर्वसोश्च पृथक् पृथक् ॥
लोमहर्षण उवाच । शृणुध्वं मुनिशार्दूलाः पुरोर्वंशं महात्मनः ।
विस्तरेणानुपूर्व्या च प्रथमं वदतो मम ॥
पुरोः पुत्रः सुवीरोऽभून् मनस्युस्तस्य चात्मजः ।
राजा चाभयदो नाम मनस्योरभवत् सुतः ॥
तथैवाभयदस्यासीत् सुधन्वा नाम पार्थिवः ।
सुधन्वनः सुबाहुश्च रौद्राश्वस्तस्य चात्मजः ॥
रौद्राश्वस्य दशार्णेयुः कृकणेयुस्तथैव च ।
कक्षेयुस्थण्डिलेयुश्च सन्नतेयुस्तथैव च ॥
ऋचेयुश्च जलेयुश्च स्थलेयुश्च महाबलः ।
धनेयुश्च वनेयुश्च पुत्रकाश्च दश स्त्रियः ॥
भद्रा शूद्रा च मद्रा च शलदा मलदा तथा ।
खलदा च ततो विप्रा नलदा सुरसापि च ॥
तथा गोचपला च स्त्री+ ।रत्नकूटा च ता दश ।
ऋषिर्जातोऽत्रिवंशे च तासां भर्ता प्रभाकरः ॥
भद्रायां जनयामास सुतं सोमं यशस्विनम् ।
स्वर्भानुना हते सूर्ये पतमाने दिवो महीम् ॥
तमोभिभूते लोके च प्रभा येन प्रवर्तिता ।
स्वस्ति तेऽस्त्विति चोक्त्वा वै पतमानो दिवाकरः ॥
वचनात् तस्य विप्रर्षेर्न पपात दिवो महीम् ।
अत्रिश्रेष्ठानि गोत्राणि यश्चकार महातपाः ॥
यज्ञेष्वत्रेर्बलं चैव देवैर्यस्य प्रतिष्ठितम् ।
स तासु जनयामास पुत्रिकास्वात्मकामजान् ॥
दश पुत्रान् महासत्त्वांस्तपस्युग्रे रतांस्तथा ।
ते तु गोत्रकरा विप्रा ऋषयो वेदपारगाः ॥
स्वस्त्यात्रेया इति ख्याताः किञ्च त्रिधनवर्जिताः ।
कक्षेयोस्तनयास्त्वासंस्त्रय एव महारथाः ॥
सभानरश्चाक्षुषश्च परमन्युस्तथैव च ।
सभानरस्य पुत्रस्तु विद्वान् कालानलो नृपः ॥
कालानलस्य धर्मज्ञः सृञ्जयो नाम वै सुतः ।
सृञ्जयस्याभवत् पुत्रो वीरो राजा पुरञ्जयः ॥
जनमेजयो मुनिश्रेष्ठाः पुरञ्जयसुतोऽभवत् ।
जनमेजयस्य राजर्षेर्महाशालोऽभवत् सुतः ॥
देवेषु स परिज्ञातः प्रतिष्ठितयशा भुवि ।
महामना नाम सुतो महाशालस्य विश्रुतः ॥
जज्ञे वीरः सुरगणैः पूजितः सुमहामनाः ।
महामनास्तु पुत्रौ द्वौ जनयामास भो द्विजाः ॥
उशीनरं च धर्मज्ञं तितिक्षुं च महाबलम् ।
उशीनरस्य पत्न्यस्तु पञ्च राजर्षिवंशजाः ॥
नृगा कृमिर्नवा दर्वा पञ्चमी च दृषद्वती ।
उशीनरस्य पुत्रास्तु पञ्च तासु कुलोद्वहाः ॥
तपसा चैव महता जाता वृद्धस्य चात्मजाः ।
नृगायास्तु नृगः पुत्रः कृम्यां कृमिरजायत ॥
नवायास्तु नवः पुत्रो दर्वायाः सुव्रतोऽभवत् ।
दृषद्वत्यास्तु सञ्जज्ञे शिबिरौशीनरो नृपः ॥
शिबेस्तु शिबयो विप्रा यौधेयास्तु नृगस्य ह ।
नवस्य नवराष्ट्रं तु कृमेस्तु कृमिला पुरी ॥
सुव्रतस्य तथाम्बष्ठाः शिबिपुत्रान् निबोधत ।
शिबेस्तु शिबयः पुत्राश्चत्वारो लोकविश्रुताः ॥
वृषदर्भः सुवीरश्च केकयो मद्रकस्तथा ।
तेषां जनपदाः स्फीता केकया मद्रकास्तथा ॥
वृषदर्भाः सुवीराश्च तितिक्षोस्तु प्रजास्त्विमाः ।
तितिक्षुरभवद् राजा पूर्वस्यां दिशि भो द्विजाः ॥
उषद्रथो महावीर्यः फेनस्तस्य सुतोऽभवत् ।
फेनस्य सुतपा जज्ञे ततः सुतपसो बलिः ॥
जातो मानुषयोनौ तु स राजा काञ्चनेषुधिः ।
महायोगी स तु बलिर्बभूव नृपतिः पुरा ॥
पुत्रान् उत्पादयामास पञ्च वंशकरान् भुवि ।
अङ्गः प्रथमतो जज्ञे वङ्गः सुह्मस्तथैव च ॥
पुण्ड्रः कलिङ्गश्च तथा बालेयं क्षत्रमुच्यते ।
बालेया ब्राह्मणाश्चैव तस्य वंशकरा भुवि ॥
बलेश्च ब्रह्मणा दत्तो वरः प्रीतेन भो द्विजाः ।
महायोगित्वमायुश्च कल्पस्य परिमाणतः ॥
बले चाप्रतिमत्वं वै धर्मतत्त्वार्थदर्शनम् ।
सङ्ग्रामे चाप्यजेयत्वं धर्मे चैव प्रधानताम् ॥
त्रैलोक्यदर्शनं चापि प्राधान्यं प्रसवे तथा ।
चतुरो नियतान् वर्णांस्त्वं च स्थापयितेति च ॥
इत्युक्तो विभुना राजा बलिः शान्तिं परां ययौ ।
कालेन महता विप्राः स्वं च स्थानमुपागमत् ॥
तेषां जनपदाः पञ्च अङ्गा वङ्गाः ससुह्मकाः ।
कलिङ्गाः पुण्ड्रकाश्चैव प्रजास्त्वङ्गस्य साम्प्रतम् ॥
अङ्गपुत्रो महान् आसीद् राजेन्द्रो दधिवाहनः ।
दधिवाहनपुत्रस्तु राजा दिविरथोऽभवत् ॥
पुत्रो दिविरथस्यासीच्छक्रतुल्यपराक्रमः ।
विद्वान् धर्मरथो नाम तस्य चित्ररथः सुतः ॥
तेन धर्मरथेनाथ तदा कालञ्जरे गिरौ ।
यजता सह शक्रेण सोमः पीतो महात्मना ॥
अथ चित्ररथस्यापि पुत्रो दशरथोऽभवत् ।
लोमपाद इति ख्यातो यस्य शान्ता सुताभवत् ॥
तस्य दाशरथिर्वीरश्चतुरङ्गो महायशाः ।
ऋष्यशृङ्गप्रसादेन जज्ञे वंशविवर्धनः ॥
चतुरङ्गस्य पुत्रस्तु पृथुलाक्ष इति स्मृतः ।
पृथुलाक्षसुतो राजा चम्पो नाम महायशाः ॥
चम्पस्य तु पुरी चम्पा या मालिन्यभवत् पुरा ।
पूर्णभद्रप्रसादेन हर्यङ्गोऽस्य सुतोऽभवत् ॥
ततो वैभाण्डकिस्तस्य वारणं शक्रवारणम् ।
अवतारयामास महीं मन्त्रैर्वाहनमुत्तमम् ॥
हर्यङ्गस्य सुतस्तत्र राजा भद्ररथः स्मृतः ।
पुत्रो भद्ररथस्यासीद् बृहत्कर्मा प्रजेश्वरः ॥
बृहद्दर्भः सुतस्तस्य यस्माज्जज्ञे बृहन्मनाः ।
बृहन्मनास्तु राजेन्द्रो जनयामास वै सुतम् ॥
नाम्ना जयद्रथं नाम यस्माद् दृढरथो नृपः ।
आसीद् दृढरथस्यापि विश्वजिज्जनमेजयी ॥
दायादस्तस्य वैकर्णो विकर्णस्तस्य चात्मजः ।
तस्य पुत्रशतं त्वासीद् अङ्गानां कुलवर्धनम् ॥
एतेऽङ्गवंशजाः सर्वे राजानः कीर्तिता मया ।
सत्यव्रता महात्मानः प्रजावन्तो महारथाः ॥
ऋचेयोस्तु मुनिश्रेष्ठा रौद्राश्वतनयस्य वै ।
शृणुध्वं सम्प्रवक्ष्यामि वंशं राज्ञस्तु भो द्विजाः ॥
ऋचेयोस्तनयो राजा मतिनारो महीपतिः ।
मतिनारसुतास्त्वासंस्त्रयः परमधार्मिकाः ॥
वसुरोधः प्रतिरथः सुबाहुश्चैव धार्मिकः ।
सर्वे वेदविदश्चैव ब्रह्मण्याः सत्यवादिनः ॥
इला नाम तु यस्यासीत् कन्या वै मुनिसत्तमाः ।
ब्रह्मवादिन्यधिस्त्री सा तंसुस्तामभ्यगच्छत ॥
तंसोः सुतोऽथ राजर्षिर्धर्मनेत्रः प्रतापवान् ।
ब्रह्मवादी पराक्रान्तस्तस्य भार्योपदानवी ॥
उपदानवी ततः पुत्रांश्चतुरोऽजनयच्छुबान् ।
दुष्यन्तमथ सुष्मन्तं प्रवीरमनघं तथा ॥
दुष्यन्तस्य तु दायादो भरतो नाम वीर्यवान् ।
स सर्वदमनो नाम नागायुतबलो महान् ॥
चक्रवर्ती सुतो जज्ञे दुष्यन्तस्य महात्मनः ।
शकुन्तलायां भरतो यस्य नाम्ना तु भारताः ॥
भरतस्य विनष्टेषु तनयेषु महीपतेः ।
मातृणां तु प्रकोपेण मया तत् कथितं पुरा ॥
बृहस्पतेरङ्गिरसः पुत्रो विप्रो महामुनिः ।
अयाजयद् भरद्वाजो महद्भिः क्रतुभिर्विभुः ॥
पूर्वं तु वितथे तस्य कृते वै पुत्रजन्मनि ।
ततोऽथ वितथो नाम भरद्वाजात् सुतोऽभवत् ॥
ततोऽथ वितथे जाते भरतस्तु दिवं ययौ ।
वितथं चाभिषिच्याथ भरद्वाजो वनं ययौ ॥
स चापि वितथः पुत्राञ् जनयामास पञ्च वै ।
सुहोत्रं च सुहोतारं गयं गर्गं तथैव च ॥
कपिलं च महात्मानं सुहोत्रस्य सुतद्वयम् ।
काशिकं च महासत्यं तथा गृत्समतिं नृपम् ॥
तथा गृत्समतेः पुत्रा ब्राह्मणाः क्षत्रिया विशः ।
काशिकस्य तु काशेयः पुत्रो दीर्घतपास्तथा ॥
बभूव दीर्घतपसो विद्वान् धन्वन्तरिः सुतः ।
धन्वन्तरेस्तु तनयः केतुमान् इति विश्रुतः ॥
तथा केतुमतः पुत्रो विद्वान् भीमरथः स्मृतः ।
पुत्रो भीमरथस्यापि वाराणस्यधिपोऽभवत् ॥
दिवोदास इति ख्यातः सर्वक्षत्रप्रणाशनः ।
दिवोदासस्य पुत्रस्तु वीरो राजा प्रतर्दनः ॥
प्रतर्दनस्य पुत्रौ द्वौ वत्सो भार्गव एव च ।
अलर्को राजपुत्रस्तु राजा सन्मतिमान् भुवि ॥
हैहयस्य तु दायाद्यं हृतवान् वै महीपतिः ।
आजह्रे पितृदायाद्यं दिवोदासहृतं बलात् ॥
भद्रश्रेण्यस्य पुत्रेण दुर्दमेन महात्मना ।
दिवोदासेन बालेति घृणयासौ विसर्जितः ॥
अष्टारथो नाम नृपः सुतो भीमरथस्य वै ।
तेन पुत्रेण बालस्य प्रहृतं तस्य भो द्विजाः ॥
वैरस्यान्तं मुनिश्रेष्ठाः क्षत्रियेण विधित्सता ।
अलर्कः काशिराजस्तु ब्रह्मण्यः सत्यसङ्गरः ॥
षष्टिं वर्षसहस्राणि षष्टिं वर्षशतानि च ।
युवा रूपेण सम्पन्न आसीत् काशिकुलोद्वहः ॥
लोपामुद्राप्रसादेन परमायुरवाप सः ।
वयसोऽन्ते मुनिश्रेष्ठा हत्वा क्षेमकराक्षसम् ॥
रम्यां निवेशयामास पुरीं वाराणसीं नृपः ।
अलर्कस्य तु दायादः क्षेमको नाम पार्थिवः ॥
क्षेमकस्य तु पुत्रो वै वर्षकेतुस्ततोऽभवत् ।
वर्षकेतोश्च दायादो विभुर्नाम प्रजेश्वरः ॥
आनर्तस्तु विभोः पुत्रः सुकुमारस्ततोऽभवत् ।
सुकुमारस्य पुत्रस्तु सत्यकेतुर्महारथः ॥
सुतोऽभवन् महातेजा राजा परमधार्मिकः ।
वत्सस्य वत्सभूमिस्तु भर्गभूमिस्तु भार्गवात् ॥
एते त्वङ्गिरसः पुत्रा जाता वंशेऽथ भार्गवे ।
ब्राह्मणाः क्षत्रिया वैश्याः शूद्राश्च मुनिसत्तमाः ॥
आजमीढोऽपरो वंशः श्रूयतां द्विजसत्तमाः ।
सुहोत्रस्य बृहत् पुत्रो बृहतस्तनयास्त्रयः ॥
अजमीढो द्विमीढश्च पुरुमीढश्च वीर्यवान् ।
अजमीढस्य पत्न्यस्तु तिस्रो वै यशसान्विताः ॥
नीली च केशिनी चैव धूमिनी च वराङ्गनाः ।
अजमीढस्य केशिन्यां जज्ञे जह्नुः प्रतापवान् ॥
आजह्रे यो महासत्त्रं सर्वमेधमखं विभुम् ।
पतिलोभेन यं गङ्गा विनीतेव ससार ह ॥
नेच्छतः प्लावयामास तस्य गङ्गा च तत् सदः ।
तत् तया प्लावितं दृष्ट्वा यज्ञवाटं समन्ततः ॥
जह्नुरप्यब्रवीद् गङ्गां क्रुद्धो विप्रास्तदा नृपः ।
एष ते त्रिषु लोकेषु सङ्क्षिप्यापः पिबाम्यहम् ।
अस्य गङ्गेऽवलेपस्य सद्यः फलमवाप्नुहि ॥
ततः पीतां महात्मानो दृष्ट्वा गङ्गां महर्षयः ।
उपनिन्युर्महाभागा दुहितृत्वेन जाह्नवीम् ॥
युवनाश्वस्य पुत्रीं तु कावेरीं जह्नुरावहत् ।
गङ्गाशापेन देहार्धं यस्याः पश्चान् नदीकृतम् ॥
जह्नोस्तु दयितः पुत्रो अजको नाम वीर्यवान् ।
अजकस्य तु दायादो बलाकाश्वो महीपतिः ॥
बभूव मृगयाशीलः कुशिकस्तस्य चात्मजः ।
पह्नवैः सह संवृद्धो राजा वनचरैः सह ॥
कुशिकस्तु तपस्तेपे पुत्रमिन्द्रसमं विभुम् ।
लभेयमिति तं शक्रस्त्रासाद् अभ्येत्य जज्ञिवान् ॥
स गाधिरभवद् राजा मघवा कौशिकः स्वयम् ।
विश्वामित्रस्तु गाधेयो विश्वामित्रात् तथाष्टकः ॥
अष्टकस्य सुतो लौहिः प्रोक्तो जह्नुगणो मया ।
आजमीढोऽपरो वंशः श्रूयतां मुनिसत्तमाः ॥
अजमीढात् तु नील्यां वै सुशान्तिरुदपद्यत ।
पुरुजातिः सुशान्तेश्च बाह्याश्वः पुरुजातितः ॥
बाह्याश्वतनयाः पञ्च स्फीता जनपदावृताः ।
मुद्गलः सृञ्जयश्चैव राजा बृहदिषुस्तदा ॥
यवीनरश्च विक्रान्तः कृमिलाश्वश्च पञ्चमः ।
पञ्चैते रक्षणायालं देशानामिति विश्रुताः ॥
पञ्चानां ते तु पञ्चालाः स्फीता जनपदावृताः ।
अलं संरक्षणे तेषां पञ्चाला इति विश्रुताः ॥
मुद्गलस्य तु दायादो मौद्गल्यः सुमहायशाः ।
इन्द्रसेना यतो गर्भं वध्न्यं च प्रत्यपद्यत ॥
आसीत् पञ्चजनः पुत्रः सृञ्जयस्य महात्मनः ।
सुतः पञ्चजनस्यापि सोमदत्तो महीपतिः ॥
सोमदत्तस्य दायादः सहदेवो महायशाः ।
सहदेवसुतश्चापि सोमको नाम विश्रुतः ॥
अजमीढसुतो जातः क्षीणे वंशे तु सोमकः ।
सोमकस्य सुतो जन्तुर्यस्य पुत्रशतं बभौ ॥
तेषां यवीयान् पृषतो द्रुपदस्य पिता प्रभुः ।
आजमीढाः स्मृताश्चैते महात्मानस्तु सोमकाः ॥
महिषी त्वजमीढस्य धूमिनी पुत्रगृद्धिनी ।
पतिव्रता महाभागा कुलजा मुनिसत्तमाः ॥
सा च पुत्रार्थिनी देवी व्रतचर्यासमन्विता ।
ततो वर्षायुतं तप्त्वा तपः परमदुश्चरम् ॥
हुत्वाग्निं विधिवत् सा तु पवित्रा मितभोजना ।
अग्निहोत्रकुशेष्वेव सुष्वाप मुनिसत्तमाः ॥
धूमिन्या स तया देव्या त्वजमीढः समीयिवान् ।
ऋक्षं सञ्जनयामास धूम्रवर्णं सुदर्शनम् ॥
ऋक्षात् संवरणो जज्ञे कुरुः संवरणात् तथा ।
यः प्रयागाद् अतिक्रम्य कुरुक्षेत्रं चकार ह ॥
पुण्यं च रमणीयं च पुण्यकृद्भिर्निषेवितम् ।
तस्यान्ववायः सुमहान् यस्य नाम्नाथ कौरवाः ॥
कुरोश्च पुत्राश्चत्वारः सुधन्वा सुधनुस्तथा ।
परीक्षिच्च महाबाहुः प्रवरश्चारिमेजयः ॥
परीक्षितस्तु दायादो धार्मिको जनमेजयः ।
श्रुतसेनोऽग्रसेनश्च भीमसेनश्च नामतः ॥
एते सर्वे महाभागा विक्रान्ता बलशालिनः ।
जनमेजयस्य पुत्रस्तु सुरथो मतिमांस्तथा ॥
सुरथस्य तु विक्रान्तः पुत्रो जज्ञे विदूरथः ।
विदूरथस्य दायाद ऋक्ष एव महारथः ॥
द्वितीयस्तु भरद्वाजान् नाम्ना तेनैव विश्रुतः ।
द्वावृक्षौ सोमवंशेऽस्मिन् द्वावेव च परीक्षितौ ॥
भीमसेनास्त्रयो विप्रा द्वौ चापि जनमेजयौ ।
ऋक्षस्य तु द्वितीयस्य भीमसेनोऽभवत् सुतः ॥
प्रतीपो भीमसेनात् तु प्रतीपस्य तु शान्तनुः ।
देवापिर्बाह्लिकश्चैव त्रय एव महारथाः ॥
शान्तनोस्त्वभवद् भीष्मस्तस्मिन् वंशे द्विजोत्तमाः ।
बाह्लिकस्य तु राजर्षेर्वंशं शृणुत भो द्विजाः ॥
बाह्लिकस्य सुतश्चैव सोमदत्तो महायशाः ।
जज्ञिरे सोमदत्तात् तु भूरिर्भूरिश्रवाः शलः ॥
उपाध्यायस्तु देवानां देवापिरभवन् मुनिः ।
च्यवनपुत्रः कृतक इष्ट आसीन् महात्मनः ॥
शान्तनुस्त्वभवद् राजा कौरवाणां धुरन्धरः ।
शान्तनोः सम्प्रवक्ष्यामि वंशं त्रैलोक्यविश्रुतम् ॥
गाङ्गं देवव्रतं नाम पुत्रं सोऽजनयत् प्रभुः ।
स तु भीष्म इति ख्यातः पाण्डवानां पितामहः ॥
काली विचित्रवीर्यं तु जनयामास भो द्विजाः ।
शान्तनोर्दयितं पुत्रं धर्मात्मानमकल्मषम् ॥
कृष्णद्वैपायनाच्चैव क्षेत्रे वैचित्रवीर्यके ।
धृतराष्ट्रं च पाण्डुं च विदुरं चाप्यजीजनत् ॥
धृतराष्ट्रस्तु गान्धार्यां पुत्रान् उत्पादयच्छतम् ।
तेषां दुर्योधनः श्रेष्ठः सर्वेषामपि स प्रभुः ॥
पाण्डोर्धनञ्जयः पुत्रः सौभद्रस्तस्य चात्मजः ।
अभिमन्योः परीक्षित् तु पिता पारीक्षितस्य ह ॥
पारीक्षितस्य काश्यायां द्वौ पुत्रौ सम्बभूवतुः ।
चन्द्रापीडस्तु नृपतिः सूर्यापीडश्च मोक्षवित् ॥
चन्द्रापीडस्य पुत्राणां शतमुत्तमधन्विनाम् ।
जानमेजयमित्येवं क्षात्रं भुवि परिश्रुतम् ॥
तेषां ज्येष्ठस्तु तत्रासीत् पुरे वारणसाह्वये ।
सत्यकर्णो महाबाहुर्यज्वा विपुलदक्षिणः ॥
सत्यकर्णस्य दायादः श्वेतकर्णः प्रतापवान् ।
अपुत्रः स तु धर्मात्मा प्रविवेश तपोवनम् ॥
तस्माद् वनगता गर्भं यादवी प्रत्यपद्यत ।
सुचारोर्दुहिता सुभ्रूर्मालिनी ग्राहमालिनी ॥
सम्भूते स च गर्भे च श्वेतकर्णः प्रजेश्वरः ।
अन्वगच्छत् कृतं पूर्वं महाप्रस्थानमच्युतम् ॥
सा तु दृष्ट्वा प्रियं तं तु मालिनी पृष्ठतोऽन्वगात् ।
सुचारोर्दुहिता साध्वी वने राजीवलोचना ॥
पथि सा सुषुवे बाला सुकुमारं कुमारकम् ।
तमपास्याथ तत्रैव राजानं सान्वगच्छत ॥
पतिव्रता महाभागा द्रौपदीव पुरा सती ।
कुमारः सुकुमारोऽसौ गिरिपृष्ठे रुरोद ह ॥
दयार्थं तस्य मेघास्तु प्रादुरासन् महात्मनः ।
श्रविष्ठायास्तु पुत्रौ द्वौ पैप्पलादिश्च कौशिकः ॥
दृष्ट्वा कृपान्वितौ गृह्य तौ प्राक्षालयतां जले ।
निघृष्टौ तस्य पार्श्वौ तु शिलायां रुधिरप्लुतौ ॥
अजश्यामः स पार्श्वाभ्यां घृष्टाभ्यां सुसमाहितः ।
अजश्यामौ तु तत्पार्श्वौ देवेन सम्बभूवतुः ॥
अथाजपार्श्व इति वै चक्राते नाम तस्य तौ ।
स तु रेमकशालायां द्विजाभ्यामभिवर्धितः ॥
रेमकस्य तु भार्या तमुद्वहत् पुत्रकारणात् ।
रेमत्याः स तु पुत्रोऽभूद् ब्राह्मणौ सचिवौ तु तौ ॥
तेषां पुत्राश्च पौत्राश्च युगपत्तुल्यजीविनः ।
स एष पौरवो वंशः पाण्डवानां महात्मनाम् ॥
श्लोकोऽपि चात्र गीतोऽयं नाहुषेण ययातिना ।
जरासङ्क्रमणे पूर्वं तदा प्रीतेन धीमता ॥
अचन्द्रार्कग्रहा भूमिर्भवेद् इयमसंशयम् ।
अपौरवा मही नैव भविष्यति कदाचन ॥
एष वः पौरवो वंशो विख्यातः कथितो मया ।
तुर्वसोस्तु प्रवक्ष्यामि द्रुह्योश्चानोर्यदोस्तथा ॥
तुर्वसोस्तु सुतो वह्निर्गोभानुस्तस्य चात्मजः ।
गोभानोस्तु सुतो राजा ऐशानुरपराजितः ॥
करन्धमस्तु ऐशानोर्मरुत्तस्तस्य चात्मजः ।
अन्यस्त्वाविक्षितो राजा मरुत्तः कथितो मया ॥
अनपत्योऽभवद् राजा यज्वा विपुलदक्षिणः ।
दुहिता संयता नाम तस्यासीत् पृथिवीपतेः ॥
दक्षिणार्थं तु सा दत्ता संवर्ताय महात्मने ।
दुष्यन्तं पौरवं चापि लेभे पुत्रमकल्मषम् ॥
एवं ययातिशापेन जरासङ्क्रमणे तदा ।
पौरवं तुर्वसोर्वंशं प्रविवेश द्विजोत्तमाः ॥
दुष्यन्तस्य तु दायादः करूरोमः प्रजेश्वरः ।
करूरोमाद् अथाह्रीदश्चत्वारस्तस्य चात्मजाः ॥
पाण्ड्यश्च केरलश्चैव कालश्चोलश्च पार्थिवः ।
द्रुह्योश्च तनयो राजन् बभ्रुसेतुश्च पार्थिवः ॥
अङ्गारसेतुस्तत्पुत्रो मरुतां पतिरुच्यते ।
यौवनाश्वेन समरे कृच्छ्रेण निहतो बली ॥
युद्धं सुमहद् अप्यासीन् मासान् परिचरद् दश ।
अङ्गारसेतोर्दायादो गान्धारो नाम पार्थिवः ॥
ख्यायते यस्य नाम्ना वै गान्धारविषयो महान् ।
गान्धारदेशजाश्चैव तुरगा वाजिनां वराः ॥
अनोस्तु पुत्रो धर्मोऽभूद् द्यूतस्तस्यात्मजोऽभवत् ।
द्यूताद् वनदुहो जज्ञे प्रचेतास्तस्य चात्मजः ॥
प्रचेतसः सुचेतास्तु कीर्तितास्त्वनवो मया ।
बभूवुस्तु यदोः पुत्राः पञ्च देवसुतोपमाः ॥
सहस्रादः पयोदश्च क्रोष्टा नीलोऽञ्जिकस्तथा ।
सहस्रादस्य दायादास्त्रयः परमधार्मिकाः ॥
हैहयश्च हयश्चैव राजा वेणुहयस्तथा ।
हैहयस्याभवत् पुत्रो धर्मनेत्र इति श्रुतः ॥
धर्मनेत्रस्य कार्तस्तु साहञ्जस्तस्य चात्मजः ।
साहञ्जनी नाम पुरी तेन राज्ञा निवेशिता ॥
आसीन् महिष्मतः पुत्रो भद्रश्रेण्यः प्रतापवान् ।
भद्रश्रेण्यस्य दायादो दुर्दमो नाम विश्रुतः ॥
दुर्दमस्य सुतो धीमान् कनको नाम नामतः ।
कनकस्य तु दायादाश्चत्वारो लोकविश्रुताः ॥
कृतवीर्यः कृतौजाश्च कृतधन्वा तथैव च ।
कृताग्निस्तु चतुर्थोऽभूत् कृतवीर्याद् अथार्जुनः ॥
योऽसौ बाहुसहस्रेण सप्तद्वीपेश्वरोऽभवत् ।
जिगाय पृथिवीमेको रथेनादित्यवर्चसा ॥
स हि वर्षायुतं तप्त्वा तपः परमदुश्चरम् ।
दत्तमाराधयामास कार्तवीर्योऽत्रिसम्भवम् ॥
तस्मै दत्तो वरान् प्रादाच्चतुरो भूरितेजसः ।
पूर्वं बाहुसहस्रं तु प्रार्थितं सुमहद् वरम् ॥
अधर्मेऽधीयमानस्य सद्भिस्तत्र निवारणम् ।
उग्रेण पृथिवीं जित्वा धर्मेणैवानुरञ्जनम् ॥
सङ्ग्रामान् सुबहूञ् जित्वा हत्वा चारीन् सहस्रशः ।
सङ्ग्रामे वर्तमानस्य वधं चाभ्यधिकाद् रणे ॥
तस्य बाहुसहस्रं तु युध्यतः किल भो द्विजाः ।
योगाद् योगीश्वरस्येव प्रादुर्भवति मायया ॥
तेनेयं पृथिवी सर्वा सप्तद्वीपा सपत्तना ।
ससमुद्रा सनगरा उग्रेण विधिना जिता ॥
तेन सप्तसु द्वीपेषु सप्त यज्ञशतानि च ।
प्राप्तानि विधिना राज्ञा श्रूयन्ते मुनिसत्तमाः ॥
सर्वे यज्ञा मुनिश्रेष्ठाः सहस्रशतदक्षिणाः ।
सर्वे काञ्चनयूपाश्च सर्वे काञ्चनवेदयः ॥
सर्वे देवैर्मुनिश्रेष्ठा विमानस्थैरलङ्कृतैः ।
गन्धर्वैरप्सरोभिश्च नित्यमेवोपशोभिताः ॥
यस्य यज्ञे जगौ गाथां गन्धर्वो नारदस्तथा ।
वरीदासात्मजो विद्वान् महिम्ना तस्य विस्मितः ॥
नारद उवाच । न नूनं कार्तवीर्यस्य गतिं यास्यन्ति पार्थिवाः ।
यज्ञैर्दानैस्तपोभिश्च विक्रमेण श्रुतेन च ॥
स हि सप्तसु द्वीपेषु चर्मी खड्गी शरासनी ।
रथी द्वीपान् अनुचरन् योगी सन्दृश्यते नृभिः ॥
अनष्टद्रव्यता चैव न शोको न च विभ्रमः ।
प्रभावेण महाराज्ञः प्रजा धर्मेण रक्षतः ॥
स सर्वरत्नभाक् सम्राट् चक्रवर्ती बभूव ह ।
स एव पशुपालोऽभूत् क्षेत्रपालः स एव च ॥
सैव वृष्ट्या पर्जन्यो योगित्वाद् अर्जुनोऽभवत् ।
स वै बाहुसहस्रेण ज्याघातकठिनत्वचा ॥
भाति रश्मिसहस्रेण शरदीव च भास्करः ।
स हि नागान् मनुष्येषु माहिष्मत्यां महाद्युतिः ॥
कर्कोटकसुताञ् जित्वा पुर्यां तस्यां न्यवेशयत् ।
स वै वेगं समुद्रस्य प्रावृट्कालेऽम्बुजेक्षणः ॥
क्रीडन्न् इव भुजोद्भिन्नं प्रतिस्रोतश्चकार ह ।
लुण्ठिता क्रीडता तेन नदी तद्ग्राममालिनी ॥
चलदूर्मिसहस्रेण शङ्किताभ्येति नर्मदा ।
तस्य बाहुसहस्रेण क्षिप्यमाणे महोदधौ ॥
भयान् निलीना निश्चेष्ठाः पातालस्था महीसुराः ।
चूर्णीकृतमहावीचिं चलन्मीनमहातिमिम् ॥
मारुताविद्धफेनौघमावर्तक्षोभसङ्कुलम् ।
प्रावर्तयत् तदा राजा सहस्रेण च बाहुना ॥
देवासुरसमाक्षिप्तः क्षीरोदमिव मन्दरः ।
मन्दरक्षोभचकिता अमृतोत्पादशङ्किताः ॥
सहसोत्पतिता भीता भीमं दृष्ट्वा नृपोत्तमम् ।
नता निश्चलमूर्धानो बभूवुस्ते महोरगाः ॥
सायाह्ने कदलीखण्डाः कम्पिता इव वायुना ।
स वै बद्ध्वा धनुर्ज्याभिरुत्सिक्तं पञ्चभिः शरैः ॥
लङ्केशं मोहयित्वा तु सबलं रावणं बलात् ।
निर्जित्य वशमानीय माहिष्मत्यां बबन्ध तम् ॥
श्रुत्वा तु बद्धं पौलस्त्यं रावणं त्वर्जुनेन च ।
ततो गत्वा पुलस्त्यस्तमर्जुनं ददृशे स्वयम् ॥
मुमोच रक्षः पौलस्त्यं पुलस्त्येनाभियाचितः ।
यस्य बाहुसहस्रस्य बभूव ज्यातलस्वनः ॥
युगान्ते तोयदस्येव स्फुटतो ह्यशनेरिव ।
अहो बत मृधे वीर्यं भार्गवस्य यद् अच्छिनत् ॥
राज्ञो बाहुसहस्रस्य हैमं तालवनं यथा ।
तृषितेन कदाचित् स भिक्षितश्चित्रभानुना ॥
स भिक्षामददाद् वीरः सप्त द्वीपान् विभावसोः ।
पुराणि ग्रामघोषांश्च विषयांश्चैव सर्वशः ॥
जज्वाल तस्य सर्वाणि चित्रभानुर्दिधृक्षया ।
स तस्य पुरुषेन्द्रस्य प्रभावेण महात्मनः ॥
ददाह कार्तवीर्यस्य शैलांश्चैष वनानि च ।
स शून्यमाश्रमं रम्यं वरुणस्यात्मजस्य वै ॥
ददाह बलवद्भीतश्चित्रभानुः स हैहयः ।
यं लेभे वरुणः पुत्रं पुरा भास्वन्तमुत्तमम् ॥
वसिष्ठं नाम स मुनिः ख्यात आपव इत्युत ।
यत्रापवस्तु तं क्रोधाच्छप्तवान् अर्जुनं विभुः ॥
यस्मान् न वर्जितमिदं वनं ते मम हैहय ।
तस्मात् ते दुष्करं कर्म कृतमन्यो हनिष्यति ॥
रामो नाम महाबाहुर्जामदग्न्यः प्रतापवान् ।
छित्त्वा बाहुसहस्रं ते प्रमथ्य तरसा बली ॥
तपस्वी ब्राह्मणस्त्वां तु हनिष्यति स भार्गवः ।
अनष्टद्रव्यता यस्य बभूवामित्रकर्षिणः ॥
प्रतापेन नरेन्द्रस्य प्रजा धर्मेण रक्षतः ।
प्राप्तस्ततोऽस्य मृत्युर्वै तस्य शापान् महामुनेः ॥
वरस्तथैव भो विप्राः स्वयमेव वृतः पुरा ।
तस्य पुत्रशतं त्वासीत् पञ्च शेषा महात्मनः ॥
कृतास्त्रा बलिनः शूरा धर्मात्मानो यशस्विनः ।
शूरसेनश्च शूरश्च वृषणो मधुपध्वजः ॥
जयध्वजश्च नाम्नासीद् आवन्त्यो नृपतिर्महान् ।
कार्तवीर्यस्य तनया वीर्यवन्तो महाबलाः ॥
जयध्वजस्य पुत्रस्तु तालजङ्घो महाबलः ।
तस्य पुत्रशतं ख्यातास्तालजङ्घा इति स्मृताः ॥
तेषां कुले मुनिश्रेष्ठा हैहयानां महात्मनाम् ।
वीतिहोत्राः सुजाताश्च भोजाश्चावन्तयः स्मृताः ॥
तौण्डिकेराश्च विख्यातास्तालजङ्घास्तथैव च ।
भरताश्च सुजाताश्च बहुत्वान् नानुकीर्तिताः ॥
वृषप्रभृतयो विप्रा यादवाः पुण्यकर्मिणः ।
वृषो वंशधरस्तत्र तस्य पुत्रोऽभवन् मधुः ॥
मधोः पुत्रशतं त्वासीद् वृषणस्तस्य वंशकृत् ।
वृषणाद् वृष्णयः सर्वे मधोस्तु माधवाः स्मृताः ॥
यादवा यदुनाम्ना ते निरुच्यन्ते च हैहयाः ।
न तस्य वित्तनाशः स्यान् नष्टं प्रति लभेच्च सः ॥
कार्तवीर्यस्य यो जन्म कथयेद् इह नित्यशः ।
एते ययातिपुत्राणां पञ्च वंशा द्विजोत्तमाः ॥
कीर्तिता लोकवीराणां ये लोकान् धारयन्ति वै ।
भूतानीव मुनिश्रेष्ठाः पञ्च स्थावरजङ्गमान् ॥
श्रुत्वा पञ्च विसर्गांस्तु राजा धर्मार्थकोविदः ।
वशी भवति पञ्चानामात्मजानां तथेश्वरः ॥
लभेत् पञ्च वरांश्चैव दुर्लभान् इह लौकिकान् ।
आयुः कीर्तिं तथा पुत्रान् ऐश्वर्यं भूतिमेव च ॥
धारणाच्छ्रवणाच्चैव पञ्चवर्गस्य भो द्विजाः ।
क्रोष्टोर्वंशं मुनिश्रेष्ठाः शृणुध्वं गदतो मम ॥
यदोर्वंशधरस्याथ यज्विनः पुण्यकर्मिणः ।
क्रोष्टोर्वंशं हि श्रुत्वैव सर्वपापैः प्रमुच्यते ।
यस्यान्ववायजो विष्णुर्हरिर्वृष्णिकुलोद्वहः ॥
लोमहर्षण उवाच । गान्धारी चैव माद्री च क्रोष्टोर्भार्ये बभूवतुः ।
गान्धारी जनयामास अनमित्रं महाबलम् ॥
माद्री युधाजितं पुत्रं ततोऽन्यं देवमीढुषम् ।
तेषां वंशस्त्रिधा भूतो वृष्णीनां कुलवर्धनः ॥
माद्र्याः पुत्रौ तु जज्ञाते श्रुतौ वृष्ण्यन्धकावुभौ ।
जज्ञाते तनयौ वृष्णेः श्वफल्कश्चित्रकस्तथा ॥
श्वफल्कस्तु मुनिश्रेष्ठा धर्मात्मा यत्र वर्तते ।
नास्ति व्याधिभयं तत्र नावर्षस्तपमेव च ॥
कदाचित् काशिराजस्य विषये मुनिसत्तमाः ।
त्रीणि वर्षाणि पूर्णानि नावर्षत् पाकशासनः ॥
स तत्र चानयामास श्वफल्कं परमार्चितम् ।
श्वफल्कपरिवर्तेन ववर्ष हरिवाहनः ॥
श्वफल्कः काशिराजस्य सुतां भार्यामविन्दत ।
गान्दिनीं नाम गां सा च ददौ विप्राय नित्यशः ॥
दाता यज्वा च वीरश्च श्रुतवान् अतिथिप्रियः ।
अक्रूरः सुषुवे तस्माच्छ्वफल्काद् भूरिदक्षिणः ॥
उपमद्गुस्तथा मद्गुर्मेदुरश्चारिमेजयः ।
अविक्षितस्तथाक्षेपः शत्रुघ्नश्चारिमर्दनः ॥
धर्मधृग् यतिधर्मा च धर्मोक्षान्धकरुस्तथा ।
आवाहप्रतिवाहौ च सुन्दरी च वराङ्गना ॥
अक्रूरेणोग्रसेनायां सुगात्र्यां द्विजसत्तमाः ।
प्रसेनश्चोपदेवश्च जज्ञाते देववर्चसौ ॥
चित्रकस्याभवन् पुत्राः पृथुर्विपृथुरेव च ।
अश्वग्रीवोऽश्वबाहुश्च स्वपार्श्वकगवेषणौ ॥
अरिष्टनेमिरश्वश्च सुधर्मा धर्मभृत् तथा ।
सुबाहुर्बहुबाहुश्च श्रविष्ठाश्रवणे स्त्रियौ ॥
असिक्न्यां जनयामास शूरं वै देवमीढुषम् ।
महिष्यां जज्ञिरे शूरा भोज्यायां पुरुषा दश ॥
वसुदेवो महाबाहुः पूर्वमानकदुन्दुभिः ।
जज्ञे यस्य प्रसूतस्य दुन्दुभ्यः प्राणदन् दिवि ॥
आनकानां च संह्रादः सुमहान् अभवद् दिवि ।
पपात पुष्पवर्षश्च शूरस्य जनने महान् ॥
मनुष्यलोके कृत्स्नेऽपि रूपे नास्ति समो भुवि ।
यस्यासीत् पुरुषाग्र्यस्य कान्तिश्चन्द्रमसो यथा ॥
देवभागस्ततो जज्ञे तथा देवश्रवाः पुनः ।
अनाधृष्टिः कनवको वत्सवान् अथ गृञ्जमः ॥
श्यामः शमीको गण्डूषः पञ्च चास्य वराङ्गनाः ।
पृथुकीर्तिः पृथा चैव श्रुतदेवा श्रुतश्रवा ॥
राजाधिदेवी च तथा पञ्चैता वीरमातरः ।
श्रुतश्रवायां चैद्यस्तु शिशुपालोऽभवन् नृपः ॥
हिरण्यकशिपुर्योऽसौ दैत्यराजोऽभवत् पुरा ।
पृथुकीर्त्यां तु सञ्जज्ञे तनयो वृद्धशर्मणः ॥
करूषाधिपतिर्वीरो दन्तवक्रो महाबलः ।
पृथां दुहितरं चक्रे कुन्तिस्तां पाण्डुरावहत् ॥
यस्यां स धर्मविद् राजा धर्मो जज्ञे युधिष्ठिरः ।
भीमसेनस्तथा वाताद् इन्द्राच्चैव धनञ्जयः ॥
लोके प्रतिरथो वीरः शक्रतुल्यपराक्रमः ।
अनमित्राच्छनिर्जज्ञे कनिष्ठाद् वृष्णिनन्दनात् ॥
शैनेयः सत्यकस्तस्माद् युयुधानश्च सात्यकिः ।
उद्धवो देवभागस्य महाभागः सुतोऽभवत् ॥
पण्डितानां परं प्राहुर्देवश्रवसमुत्तमम् ।
अश्मक्यं प्राप्तवान् पुत्रमनाधृष्टिर्यशस्विनम् ॥
निवृत्तशत्रुं शत्रुघ्नं श्रुतदेवा त्वजायत ।
श्रुतदेवात्मजास्ते तु नैषादिर्यः परिश्रुतः ॥
एकलव्यो मुनिश्रेष्ठा निषादैः परिवर्धितः ।
वत्सवते त्वपुत्राय वसुदेवः प्रतापवान् ।
अद्भिर्ददौ सुतं वीरं शौरिः कौशिकमौरसम् ॥
गण्डूषाय ह्यपुत्राय विष्वक्सेनो ददौ सुतान् ।
चारुदेष्णं सुदेष्णं च पञ्चालं कृतलक्षणम् ॥
असङ्ग्रामेण यो वीरो नावर्तत कदाचन ।
रौक्मिणेयो महाबाहुः कनीयान् द्विजसत्तमाः ॥
वायसानां सहस्राणि यं यान्तं पृष्ठतोऽन्वयुः ।
चारून् अद्योपभोक्ष्यामश्चारुदेष्णहतान् इति ॥
तन्त्रिजस्तन्त्रिपालश्च सुतौ कनवकस्य तौ ।
वीरुश्चाश्वहनुश्चैव वीरौ तावथ गृञ्जिमौ ॥
श्यामपुत्रः शमीकस्तु शमीको राज्यमावहत् ।
जुगुप्समानो भोजत्वाद् राजसूयमवाप सः ॥
अजातशत्रुः शत्रूणां जज्ञे तस्य विनाशनः ।
वसुदेवसुतान् वीरान् कीर्तयिष्याम्यतः परम् ॥
वृष्णेस्त्रिविधमेवं तु बहुशाखं महौजसम् ।
धारयन् विपुलं वंशं नानर्थैरिह युज्यते ॥
याः पत्न्यो वसुदेवस्य चतुर्दश वराङ्गनाः ।
पौरवी रोहिणी नाम मदिरादितथावरा ॥
वैशाखी च तथा भद्रा सुनाम्नी चैव पञ्चमी ।
सहदेवा शान्तिदेवा श्रीदेवी देवरक्षिता ॥
वृकदेव्युपदेवी च देवकी चैव सप्तमी ।
सुतनुर्वडवा चैव द्वे एते परिचारिके ॥
पौरवी रोहिणी नाम बाह्लिकस्यात्मजाभवत् ।
ज्येष्ठा पत्नी मुनिश्रेष्ठा दयितानकदुन्दुभेः ॥
लेभे ज्येष्ठं सुतं रामं शरण्यं शठमेव च ।
दुर्दमं दमनं शुभ्रं पिण्डारकमुशीनरम् ॥
चित्रा नाम कुमारी च रोहिणीतनया नव ।
चित्रा सुभद्रेति पुनर्विख्याता मुनिसत्तमाः ॥
वसुदेवाच्च देवक्यां जज्ञे शौरिर्महायशाः ।
रामाच्च निशठो जज्ञे रेवत्यां दयितः सुतः ॥
सुभद्रायां रथी पार्थाद् अभिमन्युरजायत ।
अक्रूरात् काशिकन्यायां सत्यकेतुरजायत ॥
वसुदेवस्य भार्यासु महाभागासु सप्तसु ।
ये पुत्रा जज्ञिरे शूराः समस्तांस्तान् निबोधत ॥
भोजश्च विजयश्चैव शान्तिदेवासुतावुभौ ।
वृकदेवः सुनामायां गदश्चास्तां सुतावुभौ ॥
अगावहं महात्मानं वृकदेवी व्यजायत ।
कन्या त्रिगर्तराजस्य भार्या वै शिशिरायणेः ॥
जिज्ञासां पौरुषे चक्रे न चस्कन्दे च पौरुषम् ।
कृष्णायससमप्रख्यो वर्षे द्वादशमे तथा ॥
मिथ्याभिशस्तो गार्ग्यस्तु मन्युनातिसमीरितः ।
घोषकन्यामुपादाय मैथुनायोपचक्रमे ॥
गोपाली चाप्सरास्तस्य गोपस्त्रीवेषधारिणी ।
धारयामास गार्ग्यस्य गर्भं दुर्धरमच्युतम् ॥
मानुष्यां गर्गभार्यायां नियोगाच्छूलपाणिनः ।
स कालयवनो नाम जज्ञे राजा महाबलः ॥
वृत्तपूर्वार्धकायस्तु सिंहसंहननो युवा ।
अपुत्रस्य स राज्ञस्तु ववृधेऽन्तःपुरे शिशुः ॥
यवनस्य मुनिश्रेष्ठाः स कालयवनोऽभवत् ।
आयुध्यमानो नृपतिः पर्यपृच्छद् द्विजोत्तमम् ॥
वृष्ण्यन्धककुलं तस्य नारदोऽकथयद् विभुः ।
अक्षौहिण्या तु सैन्यस्य मथुरामभ्ययात् तदा ॥
दूतं सम्प्रेषयामास वृष्ण्यन्धकनिवेशनम् ।
ततो वृष्ण्यन्धकाः कृष्णं पुरस्कृत्य महामतिम् ॥
समेता मन्त्रयामासुर्यवनस्य भयात् तदा ।
कृत्वा विनिश्चयं सर्वे पलायनमरोचयन् ॥
विहाय मथुरां रम्यां मानयन्तः पिनाकिनम् ।
कुशस्थलीं द्वारवतीं निवेशयितुमीप्सवः ॥
इति कृष्णस्य जन्मेदं यः शुचिर्नियतेन्द्रियः ।
पर्वसु श्रावयेद् विद्वान् अनृणः स सुखी भवेत् ॥
लोमहर्षण उवाच । क्रोष्टोरथाभवत् पुत्रो वृजिनीवान् महायशाः ।
वार्जिनीवतमिच्छन्ति स्वाहिं स्वाहाकृतां वरम् ॥
स्वाहिपुत्रोऽभवद् राजा उषद्गुर्वदतां वरः ।
महाक्रतुभिरीजे यो विविधैर्भूरिदक्षिणैः ॥
ततः प्रसूतिमिच्छन् वै उषद्गुः सोऽग्र्यमात्मजम् ।
जज्ञे चित्ररथस्तस्य पुत्रः कर्मभिरन्वितः ॥
आसीच्चैत्ररथिर्वीरो यज्वा विपुलदक्षिणः ।
शशबिन्दुः परं वृत्तं राजर्षीणामनुष्ठितः ॥
पृथुश्रवाः पृथुयशा राजासीच्छाशिबिन्दवः ।
शंसन्ति च पुराणज्ञाः पार्थश्रवसमन्तरम् ॥
अन्तरस्य सुयज्ञस्तु सुयज्ञतनयोऽभवत् ।
उषतो यज्ञमखिलं स्वधर्मे च कृतादरः ॥
शिनेयुरभवत् पुत्र उषतः शत्रुतापनः ।
मरुतस्तस्य तनयो राजर्षिरभवन् नृपः ॥
मरुतोऽलभत ज्येष्ठं सुतं कम्बलबर्हिषम् ।
चचार विपुलं धर्मममर्षात् प्रत्यभाग् अपि ॥
स सत्प्रसूतिमिच्छन् वै सुतं कम्बलबर्हिषः ।
बभूव रुक्मकवचः शतप्रसवतः सुतः ॥
निहत्य रुक्मकवचः शतं कवचिनां रणे ।
धन्विनां निशितैर्बाणैरवाप श्रियमुत्तमाम् ॥
जज्ञे च रुक्मकवचात् परजित् परवीरहा ।
जज्ञिरे पञ्च पुत्रास्तु महावीर्याः पराजिताः ॥
रुक्मेषुः पृथुरुक्मश्च ज्यामघः पालितो हरिः ।
पालितं च हरिं चैव विदेहेभ्यः पिता ददौ ॥
रुक्मेषुरभवद् राजा पृथुरुक्मस्य संश्रयात् ।
ताभ्यां प्रव्राजितो राजा ज्यामघोऽवसद् आश्रमे ॥
प्रशान्तश्च तदा राजा ब्राह्मणैश्चावबोधितः ।
जगाम धनुरादाय देशमन्यं ध्वजी रथी ॥
नर्मदाकूलमेकाकीमेकलां मृत्तिकावतीम् ।
ऋक्षवन्तं गिरिं जित्वा शुक्तिमत्यामुवास सः ॥
ज्यामघस्याभवद् भार्या शैब्या बलवती सती ।
अपुत्रोऽपि स राजा वै नान्यां भार्यामविन्दत ॥
तस्यासीद् विजयो युद्धे तत्र कन्यामवाप सः ।
भार्यामुवाच सन्त्रस्तः स्नुषेति स जनेश्वरः ॥
एतच्छ्रुत्वाब्रवीद् देवी कस्य देव स्नुषेति वै ।
अब्रवीत् तद् उपश्रुत्य ज्यामघो राजसत्तमः ॥
राजोवाच । यस्ते जनिष्यते पुत्रस्तस्य भार्योपपादिता ॥
लोमहर्षण उवाच । उग्रेण तपसा तस्याः कन्यायाः सा व्यजायत ।
पुत्रं विदर्भं सुभागा शैब्या परिणता सती ॥
राजपुत्र्यां तु विद्वांसौ स्नुषायां क्रथकैशिकौ ।
पश्चाद् विदर्भोऽजनयच्छूरौ रणविशारदौ ॥
भीमो विदर्भस्य सुतः कुन्तिस्तस्यात्मजोऽभवत् ।
कुन्तेर्धृष्टः सुतो जज्ञे रणधृष्टः प्रतापवान् ॥
धृष्टस्य जज्ञिरे शूरास्त्रयः परमधार्मिकाः ।
आवन्तश्च दशार्हश्च बली विषहरश्च सः ॥
दशार्हस्य सुतो व्योमा व्योम्नो जीमूत उच्यते ।
जीमूतपुत्रो विकृतिस्तस्य भीमरथः स्मृतः ॥
अथ भीमरथस्यासीत् पुत्रो नवरथस्तथा ।
तस्य चासीद् दशरथः शकुनिस्तस्य चात्मजः ॥
तस्मात् करम्भः कारम्भिर्देवरातोऽभवन् नृपः ।
देवक्षत्रोऽभवत् तस्य वृद्धक्षत्रो महायशाः ॥
देवगर्भसमो जज्ञे देवक्षत्रस्य नन्दनः ।
मधूनां वंशकृद् राजा मधुर्मधुरवाग् अपि ॥
मधोर्जज्ञेऽथ वैदर्भ्यां पुरुद्वान् पुरुषोत्तमः ।
ऐक्ष्वाकी चाभवद् भार्या मधोस्तस्यां व्यजायत ॥
सत्वान् सर्वगुणोपेतः सात्वता कीर्तिवर्धनः ।
इमां विसृष्टिं विज्ञाय ज्यामघस्य महात्मनः ।
युज्यते परमप्रीत्या प्रजावांश्च भवेत् सदा ॥
लोमहर्षण उवाच । सत्वतः सत्त्वसम्पन्नान् कौशल्या सुषुवे सुतान् ।
भागिनं भजमानं च दिव्यं देवावृधं नृपम् ॥
अन्धकं च महाबाहुं वृष्णिं च यदुनन्दनम् ।
तेषां विसर्गाश्चत्वारो विस्तरेणेह कीर्तिताः ॥
भजमानस्य सृञ्जय्यौ बाह्यकाथोपबाह्यका ।
आस्तां भार्ये तयोस्तस्माज्जज्ञिरे बहवः सुताः ॥
क्रिमिश्च क्रमणश्चैव धृष्टः शूरः पुरञ्जयः ।
एते बाह्यकसृञ्जय्यां भजमानाद् विजज्ञिरे ॥
आयुताजित् सहस्राजिच्छताजित् त्वथ दासकः ।
उपबाह्यकसृञ्जय्यां भजमानाद् विजज्ञिरे ॥
यज्वा देवावृधो राजा चचार विपुलं तपः ।
पुत्रः सर्वगुणोपेतो मम स्याद् इति निश्चितः ॥
संयुज्यमानस्तपसा पर्णाशाया जलं स्पृशन् ।
सदोपस्पृशतस्तस्य चकार प्रियमापगा ॥
चिन्तयाभिपरीता सा न जगामैव निश्चयम् ।
कल्याणत्वान् नरपतेस्तस्य सा निम्नगोत्तमा ॥
नाध्यगच्छत् तु तां नारीं यस्यामेवंविधः सुतः ।
भवेत् तस्मात् स्वयं गत्वा भवाम्यस्य सहानुगा ॥
अथ भूत्वा कुमारी सा बिभ्रती परमं वपुः ।
वरयामास नृपतिं तामियेष च स प्रभुः ॥
तस्यामाधत्त गर्भं स तेजस्विनमुदारधीः ।
अथ सा दशमे मासि सुषुवे सरितां वरा ॥
पुत्रं सर्वगुणोपेतं बभ्रुं देवावृधं द्विजाः ।
अत्र वंशे पुराणज्ञा गायन्तीति परिश्रुतम् ॥
गुणान् देवावृधस्यापि कीर्तयन्तो महात्मनः ।
यथैवाग्रे तथा दूरात् पश्यामस्तावद् अन्तिकात् ॥
बभ्रुः श्रेष्ठो मनुष्याणां देवैर्देवावृधः समः ।
षष्टिश्च षट् च पुरुषाः सहस्राणि च सप्त च ॥
एतेऽमृतत्वं प्राप्ता वै बभ्रोर्देवावृधाद् अपि ।
यज्वा दानपतिर्धीमान् ब्रह्मण्यः सुदृढायुधः ॥
तस्यान्ववायः सुमहान् भोजा ये सार्तिकावताः ।
अन्धकात् काश्यदुहिता चतुरोऽलभतात्मजान् ॥
कुकुरं भजमानं च ससकं बलबर्हिषम् ।
कुकुरस्य सुतो वृष्टिर्वृष्टेस्तु तनयस्तथा ॥
कपोतरोमा तस्याथ तिलिरिस्तनयोऽभवत् ।
जज्ञे पुनर्वसुस्तस्माद् अभिजिच्च पुनर्वसोः ॥
तथा वै पुत्रमिथुनं बभूवाभिजितः किल ।
आहुकः श्राहुकश्चैव ख्यातौ ख्यातिमतां वरौ ॥
इमां चोदाहरन्त्यत्र गाथां प्रति तमाहुकम् ।
श्वेतेन परिवारेण किशोरप्रतिमो महान् ॥
अशीतिवर्मणा युक्त आहुकः प्रथमं व्रजेत् ।
नापुत्रवान् नाशतदो नासहस्रशतायुषः ॥
नाशुद्धकर्मा नायज्वा यो भोजमभितो व्रजेत् ।
पूर्वस्यां दिशि नागानां भोजस्य प्रययुः किल ॥
सोमात् सङ्गानुकर्षाणां ध्वजिनां सवरूथिनाम् ।
रथानां मेघघोषाणां सहस्राणि दशैव तु ॥
रौप्यकाञ्चनकक्षाणां सहस्राण्येकविंशतिः ।
तावत्येव सहस्राणि उत्तरस्यां तथा दिशि ॥
आभूमिपाला भोजास्तु सन्ति ज्याकिङ्किणीकिनः ।
आहुः किं चाप्यवन्तिभ्यः स्वसारं ददुरन्धकाः ॥
आहुकस्य तु काश्यायां द्वौ पुत्रौ सम्बभूवतुः ।
देवकश्चोग्रसेनश्च देवगर्भसमावुभौ ॥
देवकस्याभवन् पुत्राश्चत्वारस्त्रिदशोपमाः ।
देववान् उपदेवश्च सन्देवो देवरक्षितः ॥
कुमार्यः सप्त चास्याथ वसुदेवाय ता ददौ ।
देवकी शान्तिदेवा च सुदेवा देवरक्षिता ॥
वृकदेव्युपदेवी च सुनाम्नी चैव सप्तमी ।
नवोग्रसेनस्य सुतास्तेषां कंसस्तु पूर्वजः ॥
न्यग्रोधश्च सुनामा च तथा कङ्कः सुभूषणः ।
राष्ट्रपालोऽथ सुतनुरनावृष्टिस्तु पुष्टिमान् ॥
तेषां स्वसारः पञ्चासन् कंसा कंसवती तथा ।
सुतनू राष्ट्रपाली च कङ्का चैव वराङ्गना ॥
उग्रसेनः सहापत्यो व्याख्यातः कुकुरोद्भवः ।
कुकुराणामिमं वंशं धारयन्न् अमितौजसाम् ॥
आत्मनो विपुलं वंशं प्रजावान् आप्नुयान् नरः ॥
लोमहर्षण उवाच । भजमानस्य पुत्रोऽथ रथमुख्यो विदूरथः ।
राजाधिदेवः शूरस्तु विदूरथसुतोऽभवत् ॥
राजाधिदेवस्य सुता जज्ञिरे वीर्यवत्तराः ।
दत्तातिदत्तौ बलिनौ शोणाश्वः श्वेतवाहनः ॥
शमी च दण्डशर्मा च दन्तशत्रुश्च शत्रुजित् ।
श्रवणा च श्रविष्ठा च स्वसारौ सम्बभूवतुः ॥
शमिपुत्रः प्रतिक्षत्रः प्रतिक्षत्रस्य चात्मजः ।
स्वयम्भोजः स्वयम्भोजाद् भदिकः सम्बभूव ह ॥
तस्य पुत्रा बभूवुर्हि सर्वे भीमपराक्रमाः ।
कृतवर्माग्रजस्तेषां शतधन्वा तु मध्यमः ॥
देवान्तश्च नरान्तश्च भिषग्वैतरणश्च यः ।
सुदान्तश्चातिदान्तश्च निकाश्यः कामदम्भकः ॥
देवान्तस्याभवत् पुत्रो विद्वान् कम्बलबर्हिषः ।
असमौजाः सुतस्तस्य नासमौजाश्च तावुभौ ॥
अजातपुत्राय सुतान् प्रददावसमौजसे ।
सुदंष्ट्रश्च सुचारुश्च कृष्ण इत्यन्धकाः स्मृताः ॥
गान्धारी चैव माद्री च क्रोष्टुभार्ये बभूवतुः ।
गान्धारी जनयामास अनमित्रं महाबलम् ॥
माद्री युधाजितं पुत्रं ततो वै देवमीधुषम् ।
अनमित्रममित्राणां जेतारमपराजितम् ॥
अनमित्रसुतो निघ्नो निघ्नतो द्वौ बभूवतुः ।
प्रसेनश्चाथ सत्राजिच्छत्रुसेनाजितावुभौ ॥
प्रसेनो द्वारवत्यां तु निवसन् यो महामणिम् ।
दिव्यं स्यमन्तकं नाम स सूर्याद् उपलब्धवान् ॥
तस्य सत्राजितः सूर्यः सखा प्राणसमोऽभवत् ।
स कदाचिन् निशापाये रथेन रथिनां वरः ॥
तोयकूलमपः स्प्रष्टुमुपस्थातुं ययौ रविम् ।
तस्योपतिष्ठतः सूर्यं विवस्वान् अग्रतः स्थितः ॥
विस्पष्टमूर्तिर्भगवांस्तेजोमण्डलवान् विभुः ।
अथ राजा विवस्वन्तमुवाच स्थितमग्रतः ॥
यथैव व्योम्नि पश्यामि सदा त्वां ज्योतिषां पते ।
तेजोमण्डलिनं देवं तथैव पुरतः स्थितम् ॥
को विशेषोऽस्ति मे त्वत्तः सख्येनोपगतस्य वै ।
एतच्छ्रुत्वा तु भगवान् मणिरत्नं स्यमन्तकम् ॥
स्वकण्ठाद् अवमुच्याथ एकान्ते न्यस्तवान् विभुः ।
ततो विग्रहवन्तं तं ददर्श नृपतिस्तदा ॥
प्रीतिमान् अथ तं दृष्ट्वा मुहूर्तं कृतवान् कथाम् ।
तमभिप्रस्थितं भूयो विवस्वन्तं स सत्रजित् ॥
लोकान् भासयसे सर्वान् येन त्वं सततं प्रभो ।
तद् एतन् मणिरत्नं मे भगवन् दातुमर्हसि ॥
ततः स्यमन्तकमणिं दत्तवान् भास्करस्तदा ।
स तमाबध्य नगरीं प्रविवेश महीपतिः ॥
तं जनाः पर्यधावन्त सूर्योऽयं गच्छतीति ह ।
स्वां पुरीं स विसिष्माय राजा त्वन्तःपुरं तथा ॥
तं प्रसेनजितं दिव्यं मणिरत्नं स्यमन्तकम् ।
ददौ भ्रात्रे नरपतिः प्रेम्णा सत्राजिद् उत्तमम् ॥
स मणिः स्यन्दते रुक्मं वृष्ण्यन्धकनिवेशने ।
कालवर्षी च पर्जन्यो न च व्याधिभयं ह्यभूत् ॥
लिप्सां चक्रे प्रसेनस्य मणिरत्ने स्यमन्तके ।
गोविन्दो न च तं लेभे शक्तोऽपि न जहार सः ॥
कदाचिन् मृगयां यातः प्रसेनस्तेन भूषितः ।
स्यमन्तककृते सिंहाद् वधं प्राप वनेचरात् ॥
अथ सिंहं प्रधावन्तम् ऋक्षराजो महाबलः ।
निहत्य मणिरत्नं तद् आदाय प्राविशद् गुहाम् ॥
ततो वृष्ण्यन्धकाः कृष्णं प्रसेनवधकारणात् ।
प्रार्थनां तां मणेर्बद्ध्वा सर्व एव शशङ्किरे ॥
स शङ्क्यमानो धर्मात्मा अकारी तस्य कर्मणः ।
आहरिष्ये मणिमिति प्रतिज्ञाय वनं ययौ ॥
यत्र प्रसेनो मृगयां व्यचरत् तत्र चाप्यथ ।
प्रसेनस्य पदं गृह्य पुरुषैराप्तकारिभिः ॥
ऋक्षवन्तं गिरिवरं विन्ध्यं च गिरिमुत्तमम् ।
अन्वेषयन् परिश्रान्तः स ददर्श महामनाः ॥
साश्वं हतं प्रसेनं तु नाविन्दत च तन्मणिम् ।
अथ सिंहः प्रसेनस्य शरीरस्याविदूरतः ॥
ऋक्षेण निहतो दृष्टः पदैरृक्षस्तु सूचितः ।
पदैस्तैरन्वियायाथ गुहाम् ऋक्षस्य माधवः ॥
स हि ऋक्षबिले वाणीं शुश्राव प्रमदेरिताम् ।
धात्र्या कुमारमादाय सुतं जाम्बवतो द्विजाः ॥
क्रीडयन्त्या च मणिना मा रोदीरित्यथेरिताम् ॥
धात्र्युवाच । सिंहः प्रसेनमवधीत् सिंहो जाम्बवता हतः ।
सुकुमारक मा रोदीस्तव ह्येष स्यमन्तकः ॥
व्यक्तितस्तस्य शब्दस्य तूर्णमेव बिलं ययौ ।
प्रविश्य तत्र भगवांस्तद् ऋक्षबिलमञ्जसा ॥
स्थापयित्वा बिलद्वारे यदूंल्लाङ्गलिना सह ।
शार्ङ्गधन्वा बिलस्थं तु जाम्बवन्तं ददर्श सः ॥
युयुधे वासुदेवस्तु बिले जाम्बवता सह ।
बाहुभ्यामेव गोविन्दो दिवसान् एकविंशतिम् ॥
प्रविष्टेऽथ बिले कृष्णे बलदेवपुरःसराः ।
पुरीं द्वारवतीमेत्य हतं कृष्णं न्यवेदयन् ॥
वासुदेवोऽपि निर्जित्य जाम्बवन्तं महाबलम् ।
लेभे जाम्बवतीं कन्याम् ऋक्षराजस्य सम्मताम् ॥
मणिं स्यमन्तकं चैव जग्राहात्मविशुद्धये ।
अनुनीयर्क्षराजं तु निर्ययौ च ततो बिलात् ॥
उपायाद् द्वारकां कृष्णः स विनीतैः पुरःसरैः ।
एवं स मणिमाहृत्य विशोध्यात्मानमच्युतः ॥
ददौ सत्राजिते तं वै सर्वसात्वतसंसदि ।
एवं मिथ्याभिशस्तेन कृष्णेनामित्रघातिना ॥
आत्मा विशोधितः पापाद् विनिर्जित्य स्यमन्तकम् ।
सत्राजितो दश त्वासन् भार्यास्तासां शतं सुताः ॥
ख्यातिमन्तस्त्रयस्तेषां भगङ्कारस्तु पूर्वजः ।
वीरो वातपतिश्चैव वसुमेधस्तथैव च ॥
कुमार्यश्चापि तिस्रो वै दिक्षु ख्याता द्विजोत्तमाः ।
सत्यभामोत्तमा तासां व्रतिनी च दृढव्रता ॥
तथा प्रस्वापिनी चैव भार्यां कृष्णाय तां ददौ ।
सभाक्षो भङ्गकारिस्तु नावेयश्च नरोत्तमौ ॥
जज्ञाते गुणसम्पन्नौ विश्रुतौ रूपसम्पदा ।
माद्र्याः पुत्रोऽथ जज्ञेऽथ वृष्णिपुत्रो युधाजितः ॥
जज्ञाते तनयौ वृष्णेः श्वफल्कश्चित्रकस्तथा ।
श्वफल्कः काशिराजस्य सुतां भार्यामविन्दत ॥
गान्दिनीं नाम तस्याश्च गाः सदा प्रददौ पिता ।
तस्यां जज्ञे महाबाहुः श्रुतवान् अतिथिप्रियः ॥
अक्रूरोऽथ महाभागो जज्ञे विपुलदक्षिणः ।
उपमद्गुस्तथा मद्गुर्मुदरश्चारिमर्दनः ॥
आरिक्षेपस्तथोपेक्षः शत्रुहा चारिमेजयः ।
धर्मभृच्चापि धर्मा च गृध्रभोजान्धकस्तथा ॥
आवाहप्रतिवाहौ च सुन्दरी च वराङ्गना ।
विश्रुताश्वस्य महिषी कन्या चास्य वसुन्धरा ॥
रूपयौवनसम्पन्ना सर्वसत्त्वमनोहरा ।
अक्रूरेणोग्रसेनायां सुतौ वै कुलनन्दनौ ॥
वसुदेवश्चोपदेवश्च जज्ञाते देववर्चसौ ।
चित्रकस्याभवन् पुत्राः पृथुर्विपृथुरेव च ॥
अश्वग्रीवोऽश्वबाहुश्च सुपार्श्वकगवेषणौ ।
अरिष्टनेमिश्च सुता धर्मो धर्मभृद् एव च ॥
सुबाहुर्बहुबाहुश्च श्रविष्ठाश्रवणे स्त्रियौ ।
इमां मिथ्याभिशस्तिं यः कृष्णस्य समुदाहृताम् ॥
वेद मिथ्याभिशापास्तं न स्पृशन्ति कदाचन ॥
लोमहर्षण उवाच । यत् तु सत्राजिते कृष्णो मणिरत्नं स्यमन्तकम् ।
ददावहारयद् बभ्रुर्भोजेन शतधन्वना ॥
सदा हि प्रार्थयामास सत्यभामामनिन्दिताम् ।
अक्रूरोऽन्तरमन्विष्यन् मणिं चैव स्यमन्तकम् ॥
सत्राजितं ततो हत्वा शतधन्वा महाबलः ।
रात्रौ तं मणिमादाय ततोऽक्रूराय दत्तवान् ॥
अक्रूरस्तु तदा विप्रा रत्नमादाय चोत्तमम् ।
समयं कारयां चक्रे नावेद्योऽहं त्वयेत्युत ॥
वयमभ्युत्प्रपत्स्यामः कृष्णेन त्वां प्रधर्षितम् ।
ममाद्य द्वारका सर्वा वशे तिष्ठत्यसंशयम् ॥
हते पितरि दुःखार्ता सत्यभामा मनस्विनी ।
प्रययौ रथमारुह्य नगरं वारणावतम् ॥
सत्यभामा तु तद् वृत्तं भोजस्य शतधन्वनः ।
भर्तुर्निवेद्य दुःखार्ता पार्श्वस्थाश्रूण्यवर्तयत् ॥
पाण्डवानां च दग्धानां हरिः कृत्वोदकक्रियाम् ।
कुल्यार्थे चापि पाण्डूनां न्ययोजयत सात्यकिम् ॥
ततस्त्वरितमागम्य द्वारकां मधुसूदनः ।
पूर्वजं हलिनं श्रीमान् इदं वचनमब्रवीत् ॥
श्रीकृष्ण उवाच । हतः प्रसेनः सिंहेन सत्राजिच्छतधन्वना ।
स्यमन्तकस्तु मद्नामी तस्य प्रभुरहं विभो ॥
तद् आरोह रथं शीघ्रं भोजं हत्वा महारथम् ।
स्यमन्तको महाबाहो अस्माकं स भविष्यति ॥
लोमहर्षण उवाच । ततः प्रववृते युद्धं तुमुलं भोजकृष्णयोः ।
शतधन्वा ततोऽक्रूरं सर्वतोदिशमैक्षत ॥
संरब्धौ तावुभौ तत्र दृष्ट्वा भोजजनार्दनौ ।
शक्तोऽपि शापाद् धार्दिक्यमक्रूरो नान्वपद्यत ॥
अपयाने ततो बुद्धिं भोजश्चक्रे भयार्दितः ।
योजनानां शतं साग्रं हृदया प्रत्यपद्यत ॥
विख्याता हृदया नाम शतयोजनगामिनी ।
भोजस्य वडवा विप्रा यया कृष्णमयोधयत् ॥
क्षीणां जवेन हृदयामध्वनः शतयोजने ।
दृष्ट्वा रथस्य स्वां वृद्धिं शतधन्वानमर्दयत् ॥
ततस्तस्या हतायास्तु श्रमात् खेदाच्च भो द्विजाः ।
खमुत्पेतुरथ प्राणाः कृष्णो राममथाब्रवीत् ॥
श्रीकृष्ण उवाच । तिष्ठेह त्वं महाबाहो दृष्टदोषा हया मया ।
पद्भ्यां गत्वा हरिष्यामि मणिरत्नं स्यमन्तकम् ॥
पद्भ्यामेव ततो गत्वा शतधन्वानमच्युतः ।
मिथिलामभितो विप्रा जघान परमास्त्रवित् ॥
स्यमन्तकं च नापश्यद् धत्वा भोजं महाबलम् ।
निवृत्तं चाब्रवीत् कृष्णं मणिं देहीति लाङ्गली ॥
नास्तीति कृष्णश्चोवाच ततो रामो रुषान्वितः ।
धिक्षब्दपूर्वमसकृत् प्रत्युवाच जनार्दनम् ॥
बलराम उवाच । भ्रातृत्वान् मर्षयाम्येष स्वस्ति तेऽस्तु व्रजाम्यहम् ।
कृत्यं न मे द्वारकया न त्वया न च वृष्णिभिः ॥
प्रविवेश ततो रामो मिथिलामरिमर्दनः ।
सर्वकामैरुपहृतैर्मिथिलेनाभिपूजितः ॥
एतस्मिन्न् एव काले तु बभ्रुर्मतिमतां वरः ।
नानारूपान् क्रतून् सर्वान् आजहार निरर्गलान् ॥
दीक्षामयं स कवचं रक्षार्थं प्रविवेश ह ।
स्यमन्तककृते प्राज्ञो गान्दीपुत्रो महायशाः ॥
अथ रत्नानि चान्यानि धनानि विविधानि च ।
षष्टिं वर्षाणि धर्मात्मा यज्ञेष्वेव न्ययोजयत् ॥
अक्रूरयज्ञा इति ते ख्यातास्तस्य महात्मनः ।
बह्वन्नदक्षिणाः सर्वे सर्वकामप्रदायिनः ॥
अथ दुर्योधनो राजा गत्वा स मिथिलां प्रभुः ।
गदाशिक्षां ततो दिव्यां बलदेवाद् अवाप्तवान् ॥
सम्प्रसाद्य ततो रामो वृष्ण्यन्धकमहारथैः ।
आनीतो द्वारकामेव कृष्णेन च महात्मना ॥
अक्रूरश्चान्धकैः सार्धमायातः पुरुषर्षभः ।
हत्वा सत्राजितं सुप्तं सहबन्धुं महाबलः ॥
ज्ञातिभेदभयात् कृष्णस्तमुपेक्षितवांस्तदा ।
अपयाते तदाक्रूरे नावर्षत् पाकशासनः ॥
अनावृष्ट्या तदा राष्ट्रमभवद् बहुधा कृशम् ।
ततः प्रसादयामासुरक्रूरं कुकुरान्धकाः ॥
पुनर्द्वारवतीं प्राप्ते तस्मिन् दानपतौ ततः ।
प्रववर्ष सहस्राक्षः कक्षे जलनिधेस्तदा ॥
कन्यां च वासुदेवाय स्वसारं शीलसम्मताम् ।
अक्रूरः प्रददौ धीमान् प्रीत्यर्थं मुनिसत्तमाः ॥
अथ विज्ञाय योगेन कृष्णो बभ्रुगतं मणिम् ।
सभामध्यगतः प्राह तमक्रूरं जनार्दनः ॥
श्रीकृष्ण उवाच । यत् तद् रत्नं मणिवरं तव हस्तगतं विभो ।
तत् प्रयच्छ च मानार्ह मयि मानार्यकं कृथाः ॥
षष्टिवर्षगते काले यो रोषोऽभून् ममानघ ।
स संरूढोऽसकृत् प्राप्तस्ततः कालात्ययो महान् ॥
स ततः कृष्णवचनात् सर्वसात्वतसंसदि ।
प्रददौ तं मणिं बभ्रुरक्लेशेन महामतिः ॥
ततस्तमार्जवात् प्राप्तं बभ्रोर्हस्ताद् अरिन्दमः ।
ददौ हृष्टमनाः कृष्णस्तं मणिं बभ्रवे पुनः ॥
स कृष्णहस्तात् सम्प्राप्तं मणिरत्नं स्यमन्तकम् ।
आबध्य गान्दिनीपुत्रो विरराजांशुमान् इव ॥
मुनय ऊचुः । अहो सुमहद् आख्यानं भवता परिकीर्तितम् ।
भारतानां च सर्वेषां पार्थिवानां तथैव च ॥
देवानां दानवानां च गन्धर्वोरगरक्षसाम् ।
दैत्यानामथ सिद्धानां गुह्यकानां तथैव च ॥
अत्यद्भुतानि कर्माणि विक्रमा धर्मनिश्चयाः ।
विविधाश्च कथा दिव्या जन्म चाग्र्यमनुत्तमम् ॥
सृष्टिः प्रजापतेः सम्यक् त्वया प्रोक्ता महामते ।
प्रजापतीनां सर्वेषां गुह्यकाप्सरसां तथा ॥
स्थावरं जङ्गमं सर्वमुत्पन्नं विविधं जगत् ।
त्वया प्रोक्तं महाभाग श्रुतं चैतन् मनोहरम् ॥
कथितं पुण्यफलदं पुराणं श्लक्ष्णया गिरा ।
मनःकर्णसुखं सम्यक् प्रीणात्यमृतसम्मितम् ॥
इदानीं श्रोतुमिच्छामः सकलं मण्डलं भुवः ।
वक्तुमर्हसि सर्वज्ञ परं कौतूहलं हि नः ॥
यावन्तः सागरा द्वीपास्तथा वर्षाणि पर्वताः ।
वनानि सरितः पुण्य+ ।देवादीनां महामते ॥
यत्प्रमाणमिदं सर्वं यदाधारं यदात्मकम् ।
संस्थानमस्य जगतो यथावद् वक्तुमर्हसि ॥
लोमहर्षण उवाच । मुनयः श्रूयतामेतत् सङ्क्षेपाद् वदतो मम ।
नास्य वर्षशतेनापि वक्तुं शक्योऽतिविस्तरः ॥
जम्बूप्लक्षाह्वयौ द्वीपौ शाल्मलश्चापरो द्विजाः ।
कुशः क्रौञ्चस्तथा शाकः पुष्करश्चैव सप्तमः ॥
एते द्वीपाः समुद्रैस्तु सप्त सप्तभिरावृताः ।
लवणेक्षुसुरासर्पिर्दधिदुग्धजलैः समम् ॥
जम्बूद्वीपः समस्तानामेतेषां मध्यसंस्थितः ।
तस्यापि मध्ये विप्रेन्द्रा मेरुः कनकपर्वतः ॥
चतुरशीतिसाहस्रैर्योजनैस्तस्य चोच्छ्रयः ।
प्रविष्टः षोडशाधस्ताद् द्वात्रिंशन् मूर्ध्नि विस्तृतः ॥
मूले षोडशसाहस्रैर्विस्तारस्तस्य सर्वतः ।
भूपद्मस्यास्य शैलोऽसौ कर्णिकाकारसंस्थितः ॥
हिमवान् हेमकूटश्च निषधस्तस्य दक्षिणे ।
नीलः श्वेतश्च शृङ्गी च उत्तरे वर्षपर्वताः ॥
लक्षप्रमाणौ द्वौ मध्ये दशहीनास्तथापरे ।
सहस्रद्वितयोच्छ्रायास्तावद्विस्तारिणश्च ते ॥
भारतं प्रथमं वर्षं ततः किम्पुरुषं स्मृतम् ।
हरिवर्षं तथैवान्यन् मेरोर्दक्षिणतो द्विजाः ॥
रम्यकं चोत्तरं वर्षं तस्यैव तु हिरण्मयम् ।
उत्तराः कुरवश्चैव यथा वै भारतं तथा ॥
नवसाहस्रमेकैकमेतेषां द्विजसत्तमाः ।
इलावृतं च तन्मध्ये सौवर्णो मेरुरुच्छ्रितः ॥
मेरोश्चतुर्दिशं तत्र नवसाहस्रविस्तृतम् ।
इलावृतं महाभागाश्चत्वारश्चात्र पर्वताः ॥
विष्कम्भा वितता मेरोर्योजनायुतविस्तृताः ।
पूर्वेण मन्दरो नाम दक्षिणे गन्धमादनः ॥
विपुलः पश्चिमे पार्श्वे सुपार्श्वश्चोत्तरे स्थितः ।
कदम्बस्तेषु जम्बूश्च पिप्पलो वट एव च ॥
एकादशशतायामाः पादपा गिरिकेतवः ।
जम्बूद्वीपस्य सा जम्बूर्नामहेतुर्द्विजोत्तमाः ॥
महागजप्रमाणानि जम्ब्वास्तस्याः फलानि वै ।
पतन्ति भूभृतः पृष्ठे शीर्यमाणानि सर्वतः ॥
रसेन तेषां विख्याता तत्र जम्बूनदीति वै ।
सरित् प्रवर्तते सा च पीयते तन्निवासिभिः ॥
न खेदो न च दौर्गन्ध्यं न जरा नेन्द्रियक्षयः ।
तत्पानस्वस्थमनसां जनानां तत्र जायते ॥
तीरमृत् तद्रसं प्राप्य सुखवायुविशोषिता ।
जाम्बूनदाख्यं भवति सुवर्णं सिद्धभूषणम् ॥
भद्राश्वं पूर्वतो मेरोः केतुमालं च पश्चिमे ।
वर्षे द्वे तु मुनिश्रेष्ठास्तयोर्मध्ये त्विलावृतम् ॥
वनं चैत्ररथं पूर्वे दक्षिणे गन्धमादनम् ।
वैभ्राजं पश्चिमे तद्वद् उत्तरे नन्दनं स्मृतम् ॥
अरुणोदं महाभद्रमसितोदं समानसम् ।
सरांस्येतानि चत्वारि देवभोग्यानि सर्वदा ॥
शान्तवांश्चक्रकुञ्जश्च कुररी माल्यवांस्तथा ।
वैकङ्कप्रमुखा मेरोः पूर्वतः केसराचलाः ॥
त्रिकूटः शिशिरश्चैव पतङ्गो रुचकस्तथा ।
निषधादयो दक्षिणतस्तस्य केसरपर्वताः ॥
शिखिवासः सवैदूर्यः कपिलो गन्धमादनः ।
जानुधिप्रमुखास्तद्वत् पश्चिमे केसराचलाः ॥
मेरोरनन्तरास्ते च जठरादिष्ववस्थिताः ।
शङ्खकूटोऽथ ऋषभो हंसो नागस्तथापराः ॥
कालञ्जराद्याश्च तथा उत्तरे केसराचलाः ।
चतुर्दश सहस्राणि योजनानां महापुरी ॥
मेरोरुपरि विप्रेन्द्रा ब्रह्मणः कथिता दिवि ।
तस्यां समन्ततश्चाष्टौ दिशासु विदिशासु च ॥
इन्द्रादिलोकपालानां प्रख्याताः प्रवराः पुरः ।
विष्णुपादविनिष्क्रान्ता प्लावयन्तीन्दुमण्डलम् ॥
समन्ताद् ब्रह्मणः पुर्यां गङ्गा पतति वै दिवि ।
सा तत्र पतिता दिक्षु चतुर्धा प्रत्यपद्यत ॥
सीता चालकनन्दा च चक्षुर्बध्रा च वै क्रमात् ।
पूर्वेण सीता शैलाच्च शैलं यान्त्यन्तरिक्षगा ॥
ततश्च पूर्ववर्षेण भद्राश्वेनैति सार्णवम् ।
तथैवालकनन्दा च दक्षिणेनैत्य भारतम् ॥
प्रयाति सागरं भूत्वा सप्तभेदा द्विजोत्तमाः ।
चक्षुश्च पश्चिमगिरीन् अतीत्य सकलांस्ततः ॥
पश्चिमं केतुमालाख्यं वर्षमन्वेति सार्णवम् ।
भद्रा तथोत्तरगिरीन् उत्तरांश्च तथा कुरून् ॥
अतीत्योत्तरमम्भोधिं समभ्येति द्विजोत्तमाः ।
आनीलनिषधायामौ माल्यवद्गन्धमादनौ ॥
तयोर्मध्यगतो मेरुः कर्णिकाकारसंस्थितः ।
भारताः केतुमालाश्च भद्राश्वाः कुरवस्तथा ॥
पत्त्राणि लोकशैलस्य मर्यादाशैलबाह्यतः ।
जठरो देवकूटश्च मर्यादापर्वतावुभौ ॥
तौ दक्षिणोत्तरायामावानीलनिषधायतौ ।
गन्धमादनकैलासौ पूर्वपश्चात् तु तावुभौ ॥
अशीतियोजनायामावर्णवान्तर्व्यवस्थितौ ।
निषधः पारियात्रश्च मर्यादापर्वतावुभौ ॥
तौ दक्षिणोत्तरायामावानीलनिषधायतौ ।
मेरोः पश्चिमदिग्भागे यथा पूर्वौ तथा स्थितौ ॥
त्रिशृङ्गो जारुधिश्चैव उत्तरौ वर्षपर्वतौ ।
पूर्वपश्चायतावेतावर्णवान्तर्व्यवस्थितौ ॥
इत्येते हि मया प्रोक्ता मर्यादापर्वता द्विजाः ।
जठरावस्थिता मेरोर्येषां द्वौ द्वौ चतुर्दिशम् ॥
मेरोश्चतुर्दिशं ये तु प्रोक्ताः केसरपर्वताः ।
शीतान्ताद्या द्विजास्तेषामतीव हि मनोहराः ॥
शैलानामन्तरद्रोण्यः सिद्धचारणसेविताः ।
सुरम्याणि तथा तासु काननानि पुराणि च ॥
लक्ष्मीविष्ण्वग्निसूर्येन्द्र+ ।देवानां मुनिसत्तमाः ।
तास्वायतनवर्याणि जुष्टानि नरकिंनरैः ॥
गन्धर्वयक्षरक्षांसि तथा दैतेयदानवाः ।
क्रीडन्ति तासु रम्यासु शैलद्रोणीष्वहर्निशम् ॥
भौमा ह्येते स्मृताः स्वर्गा धर्मिणामालया द्विजाः ।
नैतेषु पापकर्तारो यान्ति जन्मशतैरपि ॥
भद्राश्वे भगवान् विष्णुरास्ते हयशिरा द्विजाः ।
वाराहः केतुमाले तु भारते कूर्मरूपधृक् ॥
मत्स्यरूपश्च गोविन्दः कुरुष्वास्ते सनातनः ।
विश्वरूपेण सर्वत्र सर्वः सर्वेश्वरो हरिः ॥
सर्वस्याधारभूतोऽसौ द्विजा आस्तेऽखिलात्मकः ।
यानि किम्पुरुषाद्यानि वर्षाण्यष्टौ द्विजोत्तमाः ॥
न तेषु शोको नायासो नोद्वेगः क्षुद्भयादिकम् ।
सुस्थाः प्रजा निरातङ्काः सर्वदुःखविवर्जिताः ॥
दशद्वादशवर्षाणां सहस्राणि स्थिरायुषः ।
नैतेषु भौमान्यन्यानि क्षुत्पिपासादि नो द्विजाः ॥
कृतत्रेतादिका नैव तेषु स्थानेषु कल्पना ।
सर्वेष्वेतेषु वर्षेषु सप्त सप्त कुलाचलाः ।
नद्यश्च शतशस्तेभ्यः प्रसूता या द्विजोत्तमाः ॥
लोमहर्षण उवाच । उत्तरेण समुद्रस्य हिमाद्रेश्चैव दक्षिणे ।
वर्षं तद् भारतं नाम भारती यत्र सन्ततिः ॥
नवयोजनसाहस्रो विस्तारश्च द्विजोत्तमाः ।
कर्मभूमिरियं स्वर्गमपवर्गं च पृच्छताम् ॥
महेन्द्रो मलयः सह्यः शुक्तिमान् ऋक्षपर्वतः ।
विन्ध्यश्च पारियात्रश्च सप्तात्र कुलपर्वताः ॥
अतः सम्प्राप्यते स्वर्गो मुक्तिमस्मात् प्रयाति वै ।
तिर्यक्त्वं नरकं चापि यान्त्यतः पुरुषा द्विजाः ॥
इतः स्वर्गश्च मोक्षश्च मध्यं चान्ते च गच्छति ।
न खल्वन्यत्र मर्त्यानां कर्म भूमौ विधीयते ॥
भारतस्यास्य वर्षस्य नव भेदान् निशामय ।
इन्द्रद्वीपः कसेतुमांस्ताम्रपर्णो गभस्तिमान् ॥
नागद्वीपस्तथा सौम्यो गन्धर्वस्त्वथ वारुणः ।
अयं तु नवमस्तेषां द्वीपः सागरसंवृतः ॥
योजनानां सहस्रं च द्वीपोऽयं दक्षिणोत्तरात् ।
पूर्वे किरातास्तिष्ठन्ति पश्चिमे यवनाः स्थिताः ॥
ब्राह्मणाः क्षत्रिया वैश्या मध्ये शूद्राश्च भागशः ।
इज्यायुद्धवणिज्याद्य+ ।वृत्तिमन्तो व्यवस्थिताः ॥
शतद्रुचन्द्रभागाद्या हिमवत्पादनिःसृताः ।
वेदस्मृतिमुखाश्चान्याः पारियात्रोद्भवा मुने ॥
नर्मदासुरमाद्याश्च नद्यो विन्ध्यविनिःसृताः ।
तापीपयोष्णीनिर्विन्ध्या+ ।कावेरीप्रमुखा नदीः ॥
ऋक्षपादोद्भवा ह्येताः श्रुताः पापं हरन्ति याः ।
गोदावरीभीमरथी+ ।कृष्णवेण्यादिकास्तथा ॥
सह्यपादोद्भवा नद्यः स्मृताः पापभयापहाः ।
कृतमालाताम्रपर्णी+ ।प्रमुखा मलयोद्भवाः ॥
त्रिसान्ध्यर्षिकुल्याद्या महेन्द्रप्रभवाः स्मृताः ।
ऋषिकुल्याकुमाराद्याः शुक्तिमत्पादसम्भवाः ॥
आसां नद्युपनद्यश्च सन्त्यन्यास्तु सहस्रशः ।
तास्विमे कुरुपञ्चाल+ ंअध्यदेशादयो जनाः ॥
पूर्वदेशादिकाश्चैव कामरूपनिवासिनः ।
पौण्ड्राः कलिङ्गा मगधा दाक्षिणात्याश्च सर्वशः ॥
तथा परान्त्याः सौराष्ट्राः शूद्राभीरास्तथार्बुदाः ।
मारुका मालवाश्चैव पारियात्रनिवासिनः ॥
सौवीराः सैन्धवापन्नाः शाल्वाः शाकलवासिनः ।
मद्रारामास्तथाम्बष्ठाः पारसीकादयस्तथा ॥
आसां पिबन्ति सलिलं वसन्ति सरितां सदा ।
समोपेता महाभाग हृष्टपुष्टजनाकुलाः ॥
वसन्ति भारते वर्षे युगान्यत्र महामुने ।
कृतं त्रेता द्वापरं च कलिश्चान्यत्र न क्वचित् ॥
तपस्तप्यन्ति यतयो जुह्वते चात्र यज्विनः ।
दानानि चात्र दीयन्ते परलोकार्थमादरात् ॥
पुरुषैर्यज्ञपुरुषो जम्बूद्वीपे सदेज्यते ।
यज्ञैर्यज्ञमयो विष्णुरन्यद्वीपेषु चान्यथा ॥
अत्रापि भारतं श्रेष्ठं जम्बूद्वीपे महामुने ।
यतो हि कर्मभूरेषा यतोऽन्या भोगभूमयः ॥
अत्र जन्मसहस्राणां सहस्रैरपि सत्तम ।
कदाचिल्लभते जन्तुर्मानुष्यं पुण्यसञ्चयन् ॥
गायन्ति देवाः किल गीतकानि ।
धन्यास्तु ये भारतभूमिभागे ।
स्वर्गापवर्गास्पदहेतुभूते ।
भवन्ति भूयः पुरुषा मनुष्याः ॥
कर्माण्यसङ्कल्पिततत्फलानि ।
संन्यस्य विष्णौ परमात्मरूपे ।
अवाप्य तां कर्ममहीमनन्ते ।
तस्मिंल्लयं ये त्वमलाः प्रयान्ति ॥
जानीम नो तत्कूवयं विलीने ।
स्वर्गप्रदे कर्मणि देहबन्धम् ।
प्राप्स्यन्ति धन्याः खलु ते मनुष्या ।
ये भारतेनेन्द्रियविप्रहीनाः ॥
नववर्षं च भो विप्रा जम्बूद्वीपमिदं मया ।
लक्षयोजनविस्तारं सङ्क्षेपात् कथितं द्विजाः ॥
जम्बूद्वीपं समावृत्य लक्षयोजनविस्तरः ।
भो द्विजा वलयाकारः स्थितः क्षीरोदधिर्बहिः ॥
लोमहर्षण उवाच । क्षारोदेन यथा द्वीपो जम्बूसञ्ज्ञोऽभिवेष्टितः ।
संवेष्ट्य क्षारमुदधिं प्लक्षद्वीपस्तथा स्थितः ॥
जम्बूद्वीपस्य विस्तारः शतसाहस्रसम्मितः ।
स एव द्विगुणो विप्राः प्लक्षद्वीपेऽप्युदाहृतः ॥
सप्त मेधातिथेः पुत्राः प्लक्षद्वीपेश्वरस्य वै ।
श्रेष्ठः शान्तभयो नाम शिशिरस्तदनन्तरम् ॥
सुखोदयस्तथानन्दः शिवः क्षेमक एव च ।
ध्रुवश्च सप्तमस्तेषां प्लक्षद्वीपेश्वरा हि ते ॥
पूर्वं शान्तभयं वर्षं शिशिरं सुखदं तथा ।
आनन्दं च शिवं चैव क्षेमकं ध्रुवमेव च ॥
मर्यादाकारकास्तेषां तथान्ये वर्षपर्वताः ।
सप्तैव तेषां नामानि शृणुध्वं मुनिसत्तमाः ॥
गोमेदश्चैव चन्द्रश्च नारदो दन्दुभिस्तथा ।
सोमकः सुमनाः शैलो वैभ्राजश्चैव सप्तमः ॥
वर्षाचलेषु रम्येषु वर्षेष्वेतेषु चानघाः ।
वसन्ति देवगन्धर्व+ ।सहिताः सहितं प्रजाः ॥
तेषु पुण्या जनपदा वीरा न म्रियते जनः ।
नाधयो व्याधयो वापि सर्वकालसुखं हि तत् ॥
तेषां नद्यश्च सप्तैव वर्षाणां तु समुद्रगाः ।
नामतस्ताः प्रवक्ष्यामि श्रुताः पापं हरन्ति याः ॥
अनुतप्ता शिखा चैव विप्राशा त्रिदिवा क्रमुः ।
अमृता सुकृता चैव सप्तैतास्तत्र निम्नगाः ॥
एते शैलास्तथा नद्यः प्रधानाः कथिता द्विजाः ।
क्षुद्रनद्यस्तथा शैलास्तत्र सन्ति सहस्रशः ॥
ताः पिबन्ति सदा हृष्टा नदीर्जनपदास्तु ते ।
अवसर्पिणी नदी तेषां न चैवोत्सर्पिणी द्विजाः ॥
न तेष्वस्ति युगावस्था तेषु स्थानेषु सप्तसु ।
त्रेतायुगसमः कालः सर्वदैव द्विजोत्तमाः ॥
प्लक्षद्वीपादिके विप्राः शाकद्वीपान्तिकेषु वै ।
पञ्चवर्षसहस्राणि जना जीवन्त्यनामयाः ॥
धर्मश्चतुर्विधस्तेषु वर्णाश्रमविभागजः ।
वर्णाश्च तत्र चत्वारस्तान् बुधाः प्रवदामि वः ॥
आर्यकाः कुरवश्चैव विविश्वा भाविनश्च ये ।
विप्रक्षत्रियवैश्यास्ते शूद्राश्च मुनिसत्तमाः ॥
जम्बूवृक्षप्रमाणस्तु तन्मध्ये सुमहातरुः ।
प्लक्षस्तन्नामसञ्ज्ञोऽयं प्लक्षद्वीपो द्विजोत्तमाः ॥
इज्यते तत्र भगवांस्तैर्वर्णैरार्यकादिभिः ।
सोमरूपी जगत्स्रष्टा सर्वः सर्वेश्वरो हरिः ॥
प्लक्षद्वीपप्रमाणेन प्लक्षद्वीपः समावृतः ।
तथैवेक्षुरसोदेन परिवेषानुकारिणा ॥
इत्येतद् वो मुनिश्रेष्ठाः प्लक्षद्वीप उदाहृतः ।
सङ्क्षेपेण मया भूयः शाल्मलं तं निबोधत ॥
शाल्मलस्येश्वरो वीरो वपुष्मांस्तत्सुता द्विजाः ।
तेषां तु नाम सञ्ज्ञानि सप्तवर्षाणि तानि वै ॥
श्वेतोऽथ हरितश्चैव जीमूतो रोहितस्तथा ।
वैद्युतो मानसश्चैव सुप्रभश्च द्विजोत्तमाः ॥
शाल्मनश्च समुद्रोऽसौ द्वीपेनेक्षुरसोदकः ।
विस्ताराद् द्विगुणेनाथ सर्वतः संवृतः स्थितः ॥
तत्रापि पर्वताः सप्त विज्ञेया रत्नयोनयः ।
वर्षाभिव्यञ्जकास्ते तु तथा सप्तैव निम्नगाः ॥
कुमुदश्चोन्नतश्चैव तृतीयस्तु बलाहकः ।
द्रोणो यत्र महौषध्यः स चतुर्थो महीधरः ॥
कङ्कस्तु पञ्चमः षष्ठो महिषः सप्तमस्तथा ।
ककुद्मान् पर्वतवरः सरिन्नामान्यतो द्विजाः ॥
श्रोणी तोया वितृष्णा च चन्द्रा शुक्रा विमोचनी ।
निवृत्तिः सप्तमी तासां स्मृतास्ताः पापशान्तिदाः ॥
श्वेतं च लोहितं चैव जीमूतं हरितं तथा ।
वैद्युतं मानसं चैव सुप्रभं नाम सप्तमम् ॥
सप्तैतानि तु वर्षाणि चातुर्वर्ण्ययुतानि च ।
वर्णाश्च शाल्मले ये च वसन्त्येषु द्विजोत्तमाः ॥
कपिलाश्चारुणाः पीताः कृष्णाश्चैव पृथक् पृथक् ।
ब्राह्मणाः क्षत्रिया वैश्याः शूद्राश्चैव यजन्ति तम् ॥
भगवन्तं समस्तस्य विष्णुमात्मानमव्ययम् ।
वायुभूतं मखश्रेष्ठैर्यज्वानो यज्ञसंस्थितम् ॥
देवानामत्र सांनिध्यमतीव सुमनोहरे ।
शाल्मलिश्च महावृक्षो नामनिर्वृत्तिकारकः ॥
एष द्वीपः समुद्रेण सुरोदेन समावृतः ।
विस्ताराच्छाल्मलेश्चैव समेन तु समन्ततः ॥
सुरोदकः परिवृतः कुशद्वीपेन सर्वतः ।
शाल्मलस्य तु विस्ताराद् द्विगुणेन समन्ततः ॥
ज्योतिष्मतः कुशद्वीपे शृणुध्वं तस्य पुत्रकान् ।
उद्भिदो वेणुमांश्चैव स्वैरथो रन्धनो धृतिः ॥
प्रभाकरोऽथ कपिलस्तन्नाम्ना वर्षपद्धतिः ।
तस्यां वसन्ति मनुजैः सह दैतेयदानवाः ॥
तथैव देवगन्धर्वा यक्षकिम्पुरुषादयः ।
वर्णास्तत्रापि चत्वारो निजानुष्ठानतत्पराः ॥
दमिनः शुष्मिणः स्नेहा मान्दहाश्च द्विजोत्तमाः ।
ब्राह्मणाः क्षत्रिया वैश्याः शूद्राश्चानुक्रमोदिताः ॥
यथोक्तकर्मकर्तृत्वात् स्वाधिकारक्षयाय ते ।
तत्र ते तु कुशद्वीपे ब्रह्मरूपं जनार्दनम् ॥
यजन्तः क्षपयन्त्युग्रमधिकारफलप्रदम् ।
विद्रुमो हेमशैलश्च द्युतिमान् पुष्टिमांस्तथा ॥
कुशेशयो हरिश्चैव सप्तमो मन्दराचलः ।
वर्षाचलास्तु सप्तैते द्वीपे तत्र द्विजोत्तमाः ॥
नद्यश्च सप्त तासां तु वक्ष्ये नामान्यनुक्रमात् ।
धूतपापा शिवा चैव पवित्रा सम्मतिस्तथा ॥
विद्युद् अम्भो मही चान्या सर्वपापहरास्त्विमाः ।
अन्याः सहस्रशस्तत्र क्षुद्रनद्यस्तथाचलाः ॥
कुशद्वीपे कुशस्तम्बः सञ्ज्ञया तस्य तत् स्मृतम् ।
तत्प्रमाणेन स द्वीपो घृतोदेन समावृतः ॥
घृतोदश्च समुद्रो वै क्रौञ्चद्वीपेन संवृतः ।
क्रौञ्चद्वीपो मुनिश्रेष्ठाः श्रूयतां चापरो महान् ॥
कुशद्वीपस्य विस्ताराद् द्विगुणो यस्य विस्तरः ।
क्रौञ्चद्वीपे द्युतिमतः पुत्राः सप्त महात्मनः ॥
तन्नामानि च वर्षाणि तेषां चक्रे महामनाः ।
कुशगो मन्दगश्चोष्णः पीवरोऽथान्धकारकः ॥
मुनिश्च दुन्दुभिश्चैव सप्तैते तत्सुता द्विजाः ।
तत्रापि देवगन्धर्व+ ।सेविताः सुमनोरमाः ॥
वर्षाचला मुनिश्रेष्ठास्तेषां नामानि भो द्विजाः ।
क्रौञ्चश्च वामनश्चैव तृतीयश्चान्धकारकः ॥
देवव्रतो धमश्चैव तथान्यः पुण्डरीकवान् ।
दुन्दुभिश्च महाशैलो द्विगुणास्ते परस्परम् ॥
द्वीपाद् द्वीपेषु ये शैलास्तथा द्वीपानि ते तथा ।
वर्षेष्वेतेषु रम्येषु वर्षशैलवरेषु च ॥
निवसन्ति निरातङ्काः सह देवगणैः प्रजाः ।
पुष्कला पुष्करा धन्यास्ते ख्याताश्च द्विजोत्तमाः ॥
ब्राह्मणाः क्षत्रिया वैश्याः शूद्राश्चानुक्रमोदिताः ।
तत्र नद्यो मुनिश्रेष्ठा याः पिबन्ति तु ते सदा ॥
सप्त प्रधानाः शतशस्तथान्याः क्षुद्रनिम्नगाः ।
गौरी कुमुद्वती चैव सन्ध्या रात्रिर्मनोजवा ॥
ख्यातिश्च पुण्डरीका च सप्तैता वर्षनिम्नगाः ।
तत्रापि वर्णैर्भगवान् पुष्कराद्यैर्जनार्दनः ॥
ध्यानयोगै रुद्ररूप ईज्यते यज्ञसंनिधौ ।
क्रौञ्चद्वीपः समुद्रेण दधिमण्डोदकेन तु ॥
आवृतः सर्वतः क्रौञ्च+ ।द्वीपतुल्येन मानतः ।
दधिमण्डोदकश्चापि शाकद्वीपेन संवृतः ॥
क्रौञ्चद्वीपस्य विस्तार+ ।द्विगुणेन द्विजोत्तमाः ।
शाकद्वीपेश्वरस्यापि भव्यस्य सुमहात्मनः ॥
सप्तैव तनयास्तेषां ददौ वर्षाणि सप्त सः ।
जलदश्च कुमारश्च सुकुमारो मनीरकः ॥
कुसमोदश्च मोदाकिः सप्तमश्च महाद्रुमः ।
तत्सञ्ज्ञान्येव तत्रापि सप्त वर्षाण्यनुक्रमात् ॥
तत्रापि पर्वताः सप्त वर्षविच्छेदकारकाः ।
पूर्वस्तत्रोदयगिरिर्जलधारस्तथापरः ॥
तथा रैवतकः श्यामस्तथैवाम्भोगिरिर्द्विजाः ।
आस्तिकेयस्तथा रम्यः केसरी पर्वतोत्तमः ॥
शाकश्चात्र महावृक्षः सिद्धगन्धर्वसेवितः ।
यत्पत्त्रवातसंस्पर्शाद् आह्लादो जायते परः ॥
तत्र पुण्या जनपदाश्चातुर्वर्ण्यसमन्विताः ।
निवसन्ति महात्मानो निरातङ्का निरामयाः ॥
नद्यश्चात्र महापुण्याः सर्वपापभयापहाः ।
सुकुमारी कुमारी च नलिनी रेणुका च या ॥
इक्षुश्च धेनुका चैव गभस्ती सप्तमी तथा ।
अन्यास्त्वयुतशस्तत्र क्षुद्रनद्यो द्विजोत्तमाः ॥
महीधरास्तथा सन्ति शतशोऽथ सहस्रशः ।
ताः पिबन्ति मुदा युक्ता जलदादिषु ये स्थिताः ॥
वर्षेषु ये जनपदाश्चतुर्थार्थसमन्विताः ।
नद्यश्चात्र महापुण्याः स्वर्गाद् अभ्येत्य मेदिनीम् ॥
धर्महानिर्न तेष्वस्ति न संहर्षो न शुक् तथा ।
मर्यादाव्युत्क्रमश्चापि तेषु देशेषु सप्तसु ॥
मगाश्च मागधाश्चैव मानसा मन्दगास्तथा ।
मगा ब्राह्मणभूयिष्ठा मागधाः क्षत्रियास्तु ते ॥
वैश्यास्तु मानसास्तेषां शूद्रा ज्ञेयास्तु मन्दगाः ।
शाकद्वीपे स्थितैर्विष्णुः सूर्यरूपधरो हरिः ॥
यथोक्तैरिज्यते सम्यक् कर्मभिर्नियतात्मभिः ।
शाकद्वीपस्ततो विप्राः क्षीरोदेन समन्ततः ॥
शाकद्वीपप्रमाणेन वलयेनेव वेष्टितः ।
क्षीराब्धिः सर्वतो विप्राः पुष्कराख्येन वेष्टितः ॥
द्वीपेन शाकद्वीपात् तु द्विगुणेन समन्ततः ।
पुष्करे सवनस्यापि महावीतोऽभवत् सुतः ॥
धातकिश्च तयोस्तद्वद् द्वे वर्षे नामसञ्ज्ञिते ।
महावीतं तथैवान्यद् धातकीखण्डसञ्ज्ञितम् ॥
एकश्चात्र महाभागाः प्रख्यातो वर्षपर्वतः ।
मानसोत्तरसञ्ज्ञो वै मध्यतो वलयाकृतिः ॥
योजनानां सहस्राणि ऊर्ध्वं पञ्चाशद् उच्छ्रितः ।
तावद् एव च विस्तीर्णः सर्वतः परिमण्डलः ॥
पुष्करद्वीपवलयं मध्येन विभजन्न् इव ।
स्थितोऽसौ तेन विच्छिन्नं जातं वर्षद्वयं हि तत् ॥
वलयाकारमेकैकं तयोर्मध्ये महागिरिः ।
दशवर्षसहस्राणि तत्र जीवन्ति मानवाः ॥
निरामया विशोकाश्च रागद्वेषविवर्जिताः ।
अधमोत्तमौ न तेष्वास्तां न वध्यवधकौ द्विजाः ॥
नेर्ष्यासूया भयं रोषो दोषो लोभादिकं न च ।
महावीतं बहिर्वर्षं धातकीखण्डमन्ततः ॥
मानसोत्तरशैलस्य देवदैत्यादिसेवितम् ।
सत्यानृते न तत्रास्तां द्वीपे पुष्करसञ्ज्ञिते ॥
न तत्र नद्यः शैला वा द्वीपे वर्षद्वयान्विते ।
तुल्यवेषास्तु मनुजा देवैस्तत्रैकरूपिणः ॥
वर्णाश्रमाचारहीनं धर्माहरणवर्जितम् ।
त्रयीवार्त्तादण्डनीति+ ।शुश्रूषारहितं च तत् ॥
वर्षद्वयं ततो विप्रा भौमस्वर्गोऽयमुत्तमः ।
सर्वस्य सुखदः कालो जरारोगविवर्जितः ॥
पुष्करे धातकीखण्डे महावीते च वै द्विजाः ।
न्यग्रोधः पुष्करद्वीपे ब्रह्मणः स्थानमुत्तमम् ॥
तस्मिन् निवसति ब्रह्मा पूज्यमानः सुरासुरैः ।
स्वादूदकेनोदधिना पुष्करः परिवेष्टितः ॥
समेन पुष्करस्यैव विस्तारान् मण्डलात् तथा ।
एवं द्वीपाः समुद्रैस्तु सप्त सप्तभिरावृताः ॥
द्वीपश्चैव समुद्रश्च समानौ द्विगुणौ परौ ।
पयांसि सर्वदा सर्व+ ।समुद्रेषु समानि वै ॥
न्यूनातिरिक्तता तेषां कदाचिन् नैव जायते ।
स्थालीस्थमग्निसंयोगाद् उद्रेकि सलिलं यथा ॥
तथेन्दुवृद्धौ सलिलमम्भोधौ मुनिसत्तमाः ।
अन्यूनानतिरिक्ताश्च वर्धन्त्यापो ह्रसन्ति च ॥
उदयास्तमने त्विन्दोः पक्षयोः शुक्लकृष्णयोः ।
दशोत्तराणि पञ्चैव अङ्गुलानां शतानि च ॥
अपां वृद्धिक्षयौ दृष्टौ सामुद्रीणां द्विजोत्तमाः ।
भोजनं पुष्करद्वीपे तत्र स्वयमुपस्थितम् ॥
भुञ्जन्ति षड्रसं विप्राः प्रजाः सर्वाः सदैव हि ।
स्वादूदकस्य परितो दृश्यते लोकसंस्थितिः ॥
द्विगुणा काञ्चनी भूमिः सर्वजन्तुविवर्जिता ।
लोकालोकस्ततः शैलो योजनायुतविस्तृतः ॥
उच्छ्रयेणापि तावन्ति सहस्राण्यावलोहि सः ।
ततस्तमः समावृत्य तं शैलं सर्वतः स्थितम् ॥
तमश्चाण्डकटाहेन समन्तात् परिवेष्टितम् ।
पञ्चाशत्कोटिविस्तारा सेयमुर्वी द्विजोत्तमाः ॥
सहैवाण्डकटाहेन सद्वीपा समहीधरा ।
सेयं धात्री विधात्री च सर्वभूतगुणाधिका ।
आधारभूता जगतां सर्वेषां सा द्विजोत्तमाः ॥
लोमहर्षण उवाच । विस्तार एष कथितः पृथिव्या मुनिसत्तमाः ।
सप्ततिस्तु सहस्राणि तदुच्छ्रायोऽपि कथ्यते ॥
दशसाहस्रमेकैकं पातालं मुनिसत्तमाः ।
अतलं वितलं चैव नितलं सुतलं तथा ॥
तलातलं रसातलं पातालं चापि सप्तमम् ।
कृष्णा शुक्लारुणा पीता शर्करा शैलकाञ्चनी ॥
भूमयो यत्र विप्रेन्द्रा वरप्रासादशोभिताः ।
तेषु दानवदैतेयजातयः शतशः स्थिताः ॥
नागानां च महाङ्गानां ज्ञातयश्च द्विजोत्तमाः ।
स्वर्लोकाद् अपि रम्याणि पातालानीति नारदः ॥
प्राह स्वर्गसदोमध्ये पातालेभ्यो गतो दिवम् ।
आह्लादकारिणः शुभ्रा मणयो यत्र सुप्रभाः ॥
नागाभरणभूषाश्च पातालं केन तत्समम् ।
दैत्यदानवकन्याभिरितश्चेतश्च शोभिते ॥
पाताले कस्य न प्रीतिर्विमुक्तस्यापि जायते ।
दिवार्करश्मयो यत्र प्रभास्तन्वन्ति नातपम् ॥
शशिनश्च न शीताय निशि द्योताय केवलम् ।
भक्ष्यभोज्यमहापान+ ंअदमत्तैश्च भोगिभिः ॥
यत्र न ज्ञायते कालो गतोऽपि दनुजादिभिः ।
वनानि नद्यो रम्याणि सरांसि कमलाकराः ॥
पुंस्कोकिलादिलापाश्च मनोज्ञान्यम्बराणि च ।
भूषणान्यतिरम्याणि गन्धाद्यं चानुलेपनम् ॥
वीणावेणुमृदङ्गानां निःस्वनाश्च सदा द्विजाः ।
एतान्यन्यानि रम्याणि भाग्यभोग्यानि दानवैः ॥
दैत्योरगैश्च भुज्यन्ते पातालान्तरगोचरैः ।
पातालानामधश्चास्ते विष्णोर्या तामसी तनुः ॥
शेषाख्या यद्गुणान् वक्तुं न शक्ता दैत्यदानवाः ।
योऽनन्तः पठ्यते सिद्धैर्देवदेवर्षिपूजितः ॥
सहस्रशिरसा व्यक्तः स्वस्तिकामलभूषणः ।
फणामणिसहस्रेण यः स विद्योतयन् दिशः ॥
सर्वान् करोति निर्वीर्यान् हिताय जगतोऽसुरान् ।
मदाघूर्णितनेत्रोऽसौ यः सदैवैककुण्डलः ॥
किरीटी स्रग्धरो भाति साग्निश्वेत इवाचलः ।
नीलवासा मदोत्सिक्तः श्वेतहारोपशोभितः ॥
साभ्रगङ्गाप्रपातोऽसौ कैलासाद्रिरिवोत्तमः ।
लाङ्गलासक्तहस्ताग्रो बिभ्रन् मुशलमुत्तमम् ॥
उपास्यते स्वयं कान्त्या यो वारुण्या च मूर्तया ।
कल्पान्ते यस्य वक्त्रेभ्यो विषानलशिखोज्ज्वलः ॥
सङ्कर्षणात्मको रुद्रो निष्क्रम्यात्ति जगत्त्रयम् ।
स बिभ्रच्छिखरीभूतमशेषं क्षितिमण्डलम् ॥
आस्ते पातालमूलस्थः शेषोऽशेषसुरार्चितः ।
तस्य वीर्यं प्रभावश्च स्वरूपं रूपमेव च ॥
नहि वर्णयितुं शक्यं ज्ञातुं वा त्रिदशैरपि ।
यस्यैषा सकला पृथ्वी फणामणिशिखारुणा ॥
आस्ते कुसुममालेव कस्तद्वीर्यं वदिष्यति ।
यदा विजृम्भतेऽनन्तो मदाघूर्णितलोचनः ॥
तदा चलति भूरेषा साद्रितोयाधिकानना ।
गन्धर्वाप्सरसः सिद्धाः किंनरोरगवारणाः ॥
नान्तं गुणानां गच्छन्ति ततोऽनन्तोऽयमव्ययः ।
यस्य नागवधूहस्तैर्लापितं हरिचन्दनम् ॥
मुहुः श्वासानिलायस्तं याति दिक्पटवासताम् ।
यमाराध्य पुराणर्षिर्गर्गो ज्योतींषि तत्त्वतः ॥
ज्ञातवान् सकलं चैव निमित्तपठितं फलम् ।
तेनेयं नागवर्येण शिरसा विधृता मही ।
बिभर्ति सकलांल्लोकान् सदेवासुरमानुषान् ॥
लोमहर्षण उवाच । ततश्चानन्तरं विप्रा नरका रौरवादयः ।
पापिनो येषु पात्यन्ते ताञ् शृणुध्वं द्विजोत्तमाः ॥
रौरवः शौकरो रोधस्तानो विशसनस्तथा ।
महाज्वालस्तप्तकुड्यो महालोभो विमोहनः ॥
रुधिरान्धो वसातप्तः कृमीशः कृमिभोजनः ।
असिपत्त्रवनं कृष्णो लालाभक्षश्च दारुणः ॥
तथा पूयवहः पापो वह्निज्वालो ह्यधःशिराः ।
सदंशः कृष्णसूत्रश्च तमश्चावीचिरेव च ॥
श्वभोजनोऽथाप्रतिष्ठोम+ ।आवीचिश्च तथापरः ।
इत्येवमादयश्चान्ये नरका भृशदारुणाः ॥
यमस्य विषये घोराः शस्त्राग्निविषदर्शिनः ।
पतन्ति येषु पुरुषाः पापकर्मरताश्च ये ॥
कूटसाक्षी तथा सम्यक् पक्षपातेन यो वदेत् ।
यश्चान्यद् अनृतं वक्ति स नरो याति रौरवम् ॥
भ्रूणहा पुरहन्ता च गोघ्नश्च मुनिसत्तमाः ।
यान्ति ते रौरवं घोरं यश्चोच्छ्वासनिरोधकः ॥
सुरापो ब्रह्महा हर्ता सुवर्णस्य च शूकरे ।
प्रयाति नरके यश्च तैः संसर्गमुपैति वै ॥
राजन्यवैश्यहा चैव तथैव गुरुतल्पगः ।
तप्तकुम्भे स्वसृगामी हन्ति राजभटं च यः ॥
माध्वीविक्रयकृन् वध्यपालः केसरविक्रयी ।
तप्तलोहे पतन्त्येते यश्च भक्तं परित्यजेत् ॥
सुतां स्नुषां चापि गत्वा महाज्वाले निपात्यते ।
अवमन्ता गुरूणां यो यश्चाक्रोष्टा नराधमः ॥
वेददूषयिता यश्च वेदविक्रयकश्च यः ।
अगम्यगामी यश्च स्यात् ते यान्ति शबलं द्विजाः ॥
चौरो विमोहे पतति मर्यादादूषकस्तथा ।
देवद्विजपितृद्वेष्टा रत्नदूषयिता च यः ॥
स याति कृमिभक्ष्ये वै कृमीशे तु दुरिष्टिकृत् ।
पितृदेवातिथीन् यस्तु पर्यश्नाति नराधमः ॥
लालाभक्ष्ये स यात्युग्रे शरकर्ता च वेधके ।
करोति कर्णिनो यश्च यश्च खड्गादिकृन् नरः ॥
प्रयान्त्येते विशसने नरके भृशदारुणे ।
असत्प्रतिग्रहीता च नरके यात्यधोमुखे ॥
अयाज्ययाजकस्तत्र तथा नक्षत्रसूचकः ।
कृमिपूये नरश्चैको याति मिष्टान्नभुक् सदा ॥
लाक्षामांसरसानां च तिलानां लवणस्य च ।
विक्रेता ब्राह्मणो याति तमेव नरकं द्विजाः ॥
मार्जारकुक्कुटच्छाग+ ।श्ववराहविहङ्गमान् ।
पोषयन् नरकं याति तमेव द्विजसत्तमाः ॥
रङ्गोपजीवी कैवर्तः कुण्डाशी गरदस्तथा ।
सूची माहिषिकश्चैव पर्वगामी च यो द्विजः ॥
अगारदाही मित्रघ्नः शकुनिग्रामयाजकः ।
रुधिरान्धे पतन्त्येते सोमं विक्रीणते च ये ॥
मधुहा ग्रामहन्ता च याति वैतरणीं नरः ।
रेतःपानादिकर्तारो मर्यादाभेदिनश्च ये ॥
ते कृच्छ्रे यान्त्यशौचाश्च कुहकाजीविनश्च ये ।
असिपत्त्रवनं याति वनच्छेदी वृथैव यः ॥
औरभ्रिका मृगव्याधा वह्निज्वाले पतन्ति वै ।
यान्ति तत्रैव ते विप्रा यश्चापाकेषु वह्निदः ॥
व्रतोपलोपको यश्च स्वाश्रमाद् विच्युतश्च यः ।
सन्दंशयातनामध्ये पततस्तावुभावपि ॥
दिवा स्वप्नेषु स्यन्दन्ते ये नरा ब्रह्मचारिणः ।
पुत्रैरध्यापिता ये तु ते पतन्ति श्वभोजने ॥
एते चान्ये च नरकाः शतशोऽथ सहस्रशः ।
येषु दुष्कृतकर्माणः पच्यन्ते यातनागताः ॥
तथैव पापान्येतानि तथान्यानि सहस्रशः ।
भुज्यन्ते जातिपुरुषैर्नरकान्तरगोचरैः ॥
वर्णाश्रमविरुद्धं च कर्म कुर्वन्ति ये नराः ।
कर्मणा मनसा वाचा निरयेषु पतन्ति ते ॥
अधःशिरोभिर्दृश्यन्ते नारकैर्दिवि देवताः ।
देवाश्चाधोमुखान् सर्वान् अधः पश्यन्ति नारकान् ॥
स्थावराः कृमयोऽज्वाश्च पक्षिणः पशवो नराः ।
धार्मिकास्त्रिदशास्तद्वन् मोक्षिणश्च यथाक्रमम् ॥
सहस्रभागः प्रथमाद् द्वितीयोऽनुक्रमात् तथा ।
सर्वे ह्येते महाभागा यावन् मुक्तिसमाश्रयाः ॥
यावन्तो जन्तवः स्वर्गे तावन्तो नरकौकसः ।
पापकृद् याति नरकं प्रायश्चित्तपराङ्मुखः ॥
पापानामनुरूपाणि प्रायश्चित्तानि यद् यथा ।
तथा तथैव संस्मृत्य प्रोक्तानि परमर्षिभिः ॥
पापे गुरूणि गुरुणि स्वल्पान्यल्पे च तद्विदः ।
प्रायश्चित्तानि विप्रेन्द्रा जगुः स्वायम्भुवादयः ॥
प्रायश्चित्तान्यशेषाणि तपःकर्मात्मकानि वै ।
यानि तेषामशेषाणां कृष्णानुस्मरणं परम् ॥
कृते पापेऽनुतापो वै यस्य पुंसः प्रजायते ।
प्रायश्चित्तं तु तस्यैकं हरिसंस्मरणं परम् ॥
प्रातर्निशि तथा सन्ध्या+ ंअध्याह्नादिषु संस्मरन् ।
नारायणमवाप्नोति सद्यः पापक्षयान् नरः ॥
विष्णुसंस्मरणात् क्षीण+ ।समस्तक्लेशसञ्चयः ।
मुक्तिं प्रयाति भो विप्रा विष्णोस्तस्यानुकीर्तनात् ॥
वासुदेवे मनो यस्य जपहोमार्चनादिषु ।
तस्यान्तरायो विप्रेन्द्रा देवेन्द्रत्वादिकं फलम् ॥
क्व नाकपृष्ठगमनं पुनरावृत्तिलक्षणम् ।
क्व जपो वासुदेवेति मुक्तिबीजमनुत्तमम् ॥
तस्माद् अहर्निशं विष्णुं संस्मरन् पुरुषो द्विजः ।
न याति नरकं शुद्धः सङ्क्षीणाखिलपातकः ॥
मनःप्रीतिकरः स्वर्गो नरकस्तद्विपर्ययः ।
नरकस्वर्गसञ्ज्ञे वै पापपुण्ये द्विजोत्तमाः ॥
वस्त्वेकमेव दुःखाय सुखायेर्ष्योदयाय च ।
कोपाय च यतस्तस्माद् वस्तु दुःखात्मकं कुतः ॥
तद् एव प्रीतये भूत्वा पुनर्दुःखाय जायते ।
तद् एव कोपालयतः प्रसादाय च जायते ॥
तस्माद् दुःखात्मकं नास्ति न च किञ्चित् सुखात्मकम् ।
मनसः परिणामोऽयं सुखदुःखादिलक्षणः ॥
ज्ञानमेव परं ब्रह्मा+ ।ज्ञानं बन्धाय चेष्यते ।
ज्ञानात्मकमिदं विश्वं न ज्ञानाद् विद्यते परम् ॥
विद्याविद्ये हि भो विप्रा ज्ञानमेवावधार्यताम् ।
एवमेतद् मयाख्यातं भवतां मण्डलं भुवः ॥
पातालानि च सर्वाणि तथैव नरका द्विजाः ।
समुद्राः पर्वताश्चैव द्वीपा वर्षाणि निम्नगाः ।
सङ्क्षेपात् सर्वमाख्यातं किं भूयः श्रोतुमिच्छथ ॥
मुनय ऊचुः । कथितं भवता सर्वमस्माकं सकलं तथा ।
भुवर्लोकादिकांल्लोकाञ् श्रोतुमिच्छामहे वयम् ॥
तथैव ग्रहसंस्थानं प्रमाणानि यथा तथा ।
समाचक्ष्व महाभाग यथावल्लोमहर्षण ॥
लोमहर्षण उवाच । रविचन्द्रमसोर्यावन् मयूखैरवभास्यते ।
ससमुद्रसरिच्छैला तावती पृथिवी स्मृता ॥
यावत्प्रमाणा पृथिवी विस्तारपरिमण्डला ।
नभस्तावत्प्रमाणं हि विस्तारपरिमण्डलम् ॥
भूमेर्योजनलक्षे तु सौरं विप्रास्तु मण्डलम् ।
लक्षे दिवाकराच्चापि मण्डलं शशिनः स्थितम् ॥
पूर्णे शतसहस्रे तु योजनानां निशाकरात् ।
नक्षत्रमण्डलं कृत्स्नमुपरिष्टात् प्रकाशते ॥
द्विलक्षे चोत्तरे विप्रा बुधो नक्षत्रमण्डलात् ।
तावत्प्रमाणभागे तु बुधस्याप्युशना स्थितः ॥
अङ्गारकोऽपि शुक्रस्य तत्प्रमाणे व्यवस्थितः ।
लक्षद्वयेन भौमस्य स्थितो देवपुरोहितः ॥
सौरिर्बृहस्पतेरूर्ध्वं द्विलक्षे समवस्थितः ।
सप्तर्षिमण्डलं तस्माल्लक्षमेकं द्विजोत्तमाः ॥
ऋषिभ्यस्तु सहस्राणां शताद् ऊर्ध्वं व्यवस्थितः ।
मेढीभूतः समस्तस्य ज्योतिश्चक्रस्य वै ध्रुवः ॥
त्रैलोक्यमेतत् कथितं सङ्क्षेपेण द्विजोत्तमाः ।
इज्याफलस्य भूरेषा इज्या चात्र प्रतिष्ठिता ॥
ध्रुवाद् ऊर्ध्वं महर्लोको यत्र ते कल्पवासिनः ।
एकयोजनकोटी तु महर्लोको विधीयते ॥
द्वे कोट्यौ तु जनो लोको यत्र ते ब्रह्मणः सुताः ।
सनन्दनाद्याः कथिता विप्राश्चामलचेतसः ॥
चतुर्गुणोत्तरं चोर्ध्वं जनलोकात् तपः स्मृतम् ।
वैराजा यत्र ते देवाः स्थिता देहविवर्जिताः ॥
षड्गुणेन तपोलोकात् सत्यलोको विराजते ।
अपुनर्मारकं यत्र सिद्धादिमुनिसेवितम् ॥
पादगम्यं तु यत् किञ्चिद् वस्त्वस्ति पृथिवीमयम् ।
स भूर्लोकः समाख्यातो विस्तारोऽस्य मयोदितः ॥
भूमिसूर्यान्तरं यत् तु सिद्धादिमुनिसेवितम् ।
भुवर्लोकस्तु सोऽप्युक्तो द्वितीयो मुनिसत्तमाः ॥
ध्रुवसूर्यान्तरं यत् तु नियुतानि चतुर्दश ।
स्वर्लोकः सोऽपि कथितो लोकसंस्थानचिन्तकैः ॥
त्रैलोक्यमेतत् कृतकं विप्रैश्च परिपठ्यते ।
जनस्तपस्तथा सत्यमिति चाकृतकं त्रयम् ॥
कृतकाकृतको मध्ये महर्लोक इति स्मृतः ।
शून्यो भवति कल्पान्ते योऽन्तं न च विनश्यति ॥
एते सप्त महालोका मया वः कथिता द्विजाः ।
पातालानि च सप्तैव ब्रह्माण्डस्यैष विस्तरः ॥
एतद् अण्डकटाहेन तिर्यग् ऊर्ध्वमधस्तथा ।
कपित्थस्य यथा बीजं सर्वतो वै समावृतम् ॥
दशोत्तरेण पयसा द्विजाश्चाण्डं च तद् वृतम् ।
स चाम्बुपरिवारोऽसौ वह्निना वेष्टितो बहिः ॥
वह्निस्तु वायुना वायुर्विप्रास्तु नभसावृतः ।
आकाशोऽपि मुनिश्रेष्ठा महता परिवेष्टितः ॥
दशोत्तराण्यशेषाणि विप्राश्चैतानि सप्त वै ।
महान्तं च समावृत्य प्रधानं समवस्थितम् ॥
अनन्तस्य न तस्यान्तः सङ्ख्यानं चापि विद्यते ।
तद् अनन्तमसङ्ख्यातं प्रमाणेनापि वै यतः ॥
हेतुभूतमशेषस्य प्रकृतिः सा परा द्विजाः ।
अण्डानां तु सहस्राणां सहस्राण्ययुतानि च ॥
ईदृशानां तथा तत्र कोटिकोटिशतानि च ।
दारुण्यग्निर्यथा तैलं तिले तद्वत् पुमान् इह ॥
प्रधानेऽवस्थितो व्यापी चेतनात्मनिवेदनः ।
प्रधानं च पुमांश्चैव सर्वभूतानुभूतया ॥
विष्णुशक्त्या द्विजश्रेष्ठा धृतौ संश्रयधर्मिणौ ।
तयोः सैव पृथग्भावे कारणं संश्रयस्य च ॥
क्षोभकारणभूता च सर्गकाले द्विजोत्तमाः ।
यथा शैत्यं जले वातो बिभर्ति कणिकागतम् ॥
जगच्छक्तिस्तथा विष्णोः प्रधानपुरुषात्मकम् ।
यथा च पादपो मूल+ ।स्कन्धशाखादिसंयुतः ॥
आद्यबीजात् प्रभवति बीजान्यन्यानि वै ततः ।
प्रभवन्ति ततस्तेभ्यो भवन्त्यन्ये परे द्रुमाः ॥
तेऽपि तल्लक्षणद्रव्य+ ।कारणानुगता द्विजाः ।
एवमव्याकृतात् पूर्वं जायन्ते महदादयः ॥
विशेषान्तास्ततस्तेभ्यः सम्भवन्ति सुरादयः ।
तेभ्यश्च पुत्रास्तेषां तु पुत्राणां परमे सुताः ॥
बीजाद् वृक्षप्ररोहेण यथा नापचयस्तरोः ।
भूतानां भूतसर्गेण नैवास्त्यपचयस्तथा ॥
संनिधानाद् यथाकाश+ ।कालाद्याः कारणं तरोः ।
तथैवापरिणामेन विश्वस्य भगवान् हरिः ॥
व्रीहिबीजे यथा मूलं नालं पत्त्राङ्कुरौ तथा ।
काण्डकोषास्तथा पुष्पं क्षीरं तद्वच्च तण्डुलः ॥
तुषाः कणाश्च सन्तो वै यान्त्याविर्भावमात्मनः ।
प्ररोहहेतुसामग्र्यमासाद्य मुनिसत्तमाः ॥
तथा कर्मस्वनेकेषु देवाद्यास्तनवः स्थिताः ।
विष्णुशक्तिं समासाद्य प्ररोहमुपयान्ति वै ॥
स च विष्णुः परं ब्रह्म यतः सर्वमिदं जगत् ।
जगच्च यो यत्र चेदं यस्मिन् विलयमेष्यति ॥
तद् ब्रह्म परमं धाम सदसत् परमं पदम् ।
यस्य सर्वमभेदेन जगद् एतच्चराचरम् ॥
स एव मूलप्रकृतिर्व्यक्तरूपी जगच्च सः ।
तस्मिन्न् एव लयं सर्वं याति तत्र च तिष्ठति ॥
कर्ता क्रियाणां स च इज्यते क्रतुः ।
स एव तत्कर्मफलं च तस्य यत् ।
युगादि यस्माच्च भवेद् अशेषतो ।
हरेर्न किञ्चिद् व्यतिरिक्तमस्ति तत् ॥
लोमहर्षण उवाच । तारामयं भगवतः शिशुमाराकृति प्रभोः ।
दिवि रूपं हरेर्यत् तु तस्य पुच्छे स्थितो ध्रुवः ॥
सएष भ्रमन् भ्रामयति चन्द्रादित्यादिकान् ग्रहान् ।
भ्रमन्तमनु तं यान्ति नक्षत्राणि च चक्रवत् ॥
सूर्याचन्द्रमसौ तारा नक्षत्राणि ग्रहैः सह ।
वातानीकमयैर्बन्धैर्ध्रुवे बद्धानि तानि वै ॥
शिशुमाराकृति प्रोक्तं यद् रूपं ज्योतिषां दिवि ।
नारायणः परं धाम तस्याधारः स्वयं हृदि ॥
उत्तानपादतनयस्तमाराध्य प्रजापतिम् ।
स ताराशिशुमारस्य ध्रुवः पुच्छे व्यवस्थितः ॥
आधारः शिशुमारस्य सर्वाध्यक्षो जनार्दनः ।
ध्रुवस्य शिशुमारश्च ध्रुवे भानुर्व्यवस्थितः ॥
तद् आधारं जगच्चेदं सदेवासुरमानुषम् ।
येन विप्रा विधानेन तन् मे शृणुत साम्प्रतम् ॥
विवस्वान् अष्टभिर्मासैर्ग्रसत्यपो रसात्मिकाः ।
वर्षत्यम्बु ततश्चान्नमन्नादमखिलं जगत् ॥
विवस्वान् अंशुभिस्तीक्ष्णैरादाय जगतो जलम् ।
सोमं पुष्यत्यथेन्दुश्च वायुनाडीमयैर्दिवि ॥
जलैर्विक्षिप्यतेऽभ्रेषु धूमाग्न्यनिलमूर्तिषु ।
न भ्रश्यन्ति यतस्तेभ्यो जलान्यभ्राणि तान्यतः ॥
अभ्रस्थाः प्रपतन्त्यापो वायुना समुदीरिताः ।
संस्कारं कालजनितं विप्राश्चासाद्य निर्मलाः ॥
सरित्समुद्रा भौमास्तु तथापः प्राणिसम्भवाः ।
चतुष्प्रकारा भगवान् आदत्ते सविता द्विजाः ॥
आकाशगङ्गासलिलं तथाहृत्य गभस्तिमान् ।
अनभ्रगतमेवोर्व्यां सद्यः क्षिपति रश्मिभिः ॥
तस्य संस्पर्शनिर्धूत+ ।पापपङ्को द्विजोत्तमाः ।
न याति नरकं मर्त्यो दिव्यं स्नानं हि तत् स्मृतम् ॥
दृष्टसूर्यं हि तद् वारि पतत्यभ्रैर्विना दिवः ।
आकाशगङ्गासलिलं तद् गोभिः क्षिप्यते रवेः ॥
कृत्तिकादिषु ऋक्षेषु विषमेष्वम्बु यद् दिवः ।
दृष्ट्वार्कं पतितं ज्ञेयं तद् गाङ्गं दिग्गजोह्नितम् ॥
युग्मर्क्षेषु तु यत् तोयं पतत्यर्कोद्गितं दिवः ।
तत् सूर्यरश्मिभिः सद्यः समादाय निरस्यते ॥
उभयं पुण्यमत्यर्थं नृणां पापहरं द्विजाः ।
आकाशगङ्गासलिलं दिव्यं स्नानं द्विजोत्तमाः ॥
यत् तु मेघैः समुत्सृष्टं वारि तत् प्राणिनां द्विजाः ।
पुष्णात्योषधयः सर्वा जीवनायामृतं हि तत् ॥
तेन वृद्धिं परां नीतः सकलश्चौषधीगणः ।
साधकः फलपाकान्तः प्रजानां तु प्रजायते ॥
तेन यज्ञान् यथाप्रोक्तान् मानवाः शास्त्रचक्षुषः ।
कुर्वतेऽहरहश्चैव देवान् आप्याययन्ति ते ॥
एवं यज्ञाश्च वेदाश्च वर्णाश्च द्विजपूर्वकाः ।
सर्वदेवनिकायाश्च पशुभूतगणाश्च ये ॥
वृष्ट्या धृतमिदं सर्वं जगत् स्थावरजङ्गमम् ।
सापि निष्पाद्यते वृष्टिः सवित्रा मुनिसत्तमाः ॥
आधारभूतः सवितुर्ध्रुवो मुनिवरोत्तमाः ।
ध्रुवस्य शिशुमारोऽसौ सोऽपि नारायणाश्रयः ॥
हृदि नारायणस्तस्य शिशुमारस्य संस्थितः ।
विभर्ता सर्वभूतानामादिभूतः सनातनः ॥
एवं मया मुनिश्रेष्ठा ब्रह्माण्डं समुदाहृतम् ।
भूसमुद्रादिभिर्युक्तं किमन्यच्छ्रोतुमिच्छथ ॥
मुनय ऊचुः । पृथिव्यां यानि तीर्थानि पुण्यान्यायतनानि च ।
वक्तुमर्हसि धर्मज्ञ श्रोतुं नो वर्तते मनः ॥
लोमहर्षण उवाच । यस्य हस्तौ च पादौ च मनश्चैव सुसंयतम् ।
विद्या तपश्च कीर्तिश्च स तीर्थफलमश्नुते ॥
मनो विशुद्धं पुरुषस्य तीर्थम् ।
वाचां तथा चेन्द्रियनिग्रहश्च ।
एतानि तीर्थानि शरीरजानि ।
स्वर्गस्य मार्गं प्रतिबोधयन्ति ॥
चित्तमन्तर्गतं दुष्टं तीर्थस्नानैर्न शुध्यति ।
शतशोऽपि जलैर्धौतं सुराभाण्डमिवाशुचि ॥
न तीर्थानि न दानानि न व्रतानि न चाश्रमाः ।
दुष्टाशयं दम्भरुचिं पुनन्ति व्युत्थितेन्द्रियम् ॥
इन्द्रियाणि वशे कृत्वा यत्र यत्र वसेन् नरः ।
तत्र तत्र कुरुक्षेत्रं प्रयागं पुष्करं तथा ॥
तस्माच्छृणुध्वं वक्ष्यामि तीर्थान्यायतनानि च ।
सङ्क्षेपेण मुनिश्रेष्ठाः पृथिव्यां यानि कानि वै ॥
विस्तरेण न शक्यन्ते वक्तुं वर्षशतैरपि ।
प्रथमं पुष्करं तीर्थं नैमिषारण्यमेव च ॥
प्रयागं च प्रवक्ष्यामि धर्मारण्यं द्विजोत्तमाः ।
धेनुकं चम्पकारण्यं सैन्धवारण्यमेव च ॥
पुण्यं च मगधारण्यं दण्डकारण्यमेव च ।
गया प्रभासं श्रीतीर्थं दिव्यं कनखलं तथा ॥
भृगुतुङ्गं हिरण्याक्षं भीमारण्यं कुशस्थलीम् ।
लोहाकुलं सकेदारं मन्दरारण्यमेव च ॥
महाबलं कोटितीर्थं सर्वपापहरं तथा ।
रूपतीर्थं शूकरवं चक्रतीर्थं महाफलम् ॥
योगतीर्थं सोमतीर्थं तीर्थं साहोटकं तथा ।
तीर्थं कोकामुखं पुण्यं बदरीशैलमेव च ॥
सोमतीर्थं तुङ्गकूटं तीर्थं स्कन्दाश्रमं तथा ।
कोटितीर्थं चाग्निपदं तीर्थं पञ्चशिखं तथा ॥
धर्मोद्भवं कोटितीर्थं तीर्थं बाधप्रमोचनम् ।
गङ्गाद्वारं पञ्चकूटं मध्यकेसरमेव च ॥
चक्रप्रभं मतङ्गं च क्रुशदण्डं च विश्रुतम् ।
दंष्ट्राकुण्डं विष्णुतीर्थं सार्वकामिकमेव च ॥
तीर्थं मत्स्यतिलं चैव बदरी सुप्रभं तथा ।
ब्रह्मकुण्डं वह्निकुण्डं तीर्थं सत्यपदं तथा ॥
चतुःस्रोतश्चतुःशृङ्गं शैलं द्वादशधारकम् ।
मानसं स्थूलशृङ्गं च स्थूलदण्डं तथोर्वशी ॥
लोकपालं मनुवरं सोमाह्वशैलमेव च ।
सदाप्रभं मेरुकुण्डं तीर्थं सोमाभिषेचनम् ॥
महास्रोतं कोटरकं पञ्चधारं त्रिधारकम् ।
सप्तधारैकधारं च तीर्थं चामरकण्टकम् ॥
शालग्रामं चक्रतीर्थं कोटिद्रुममनुत्तमम् ।
बिल्वप्रभं देवह्रदं तीर्थं विष्णुह्रदं तथा ॥
शङ्खप्रभं देवकुण्डं तीर्थं वज्रायुधं तथा ।
अग्निप्रभं च पुंनागं देवप्रभमनुत्तमम् ॥
विद्याधरं सगान्धर्वं श्रीतीर्थं ब्रह्मणो ह्रदम् ।
सातीर्थं लोकपालाख्यं मणिपुरगिरिं तथा ॥
तीर्थं पञ्चह्रदं चैव पुण्यं पिण्डारकं तथा ।
मलव्यं गोप्रभावं च गोवरं वटमूलकम् ॥
स्नानदण्डं प्रयागं च गुह्यं विष्णुपदं तथा ।
कन्याश्रमं वायुकुण्डं जम्बूमार्गं तथोत्तमम् ॥
गभस्तितीर्थं च तथा ययातिपतनं शुचि ।
कोटितीर्थं भद्रवटं महाकालवनं तथा ॥
नर्मदातीर्थमपरं तीर्थवज्रं तथार्बुदम् ।
पिङ्गुतीर्थं सवासिष्ठं तीर्थं च पृथसङ्गमम् ॥
तीर्थं दौर्वासिकं नाम तथा पिञ्जरकं शुभम् ।
ऋषितीर्थं ब्रह्मतुङ्गं वसुतीर्थं कुमारिकम् ॥
शक्रतीर्थं पञ्चनदं रेणुकातीर्थमेव च ।
पैतामहं च विमलं रुद्रपादं तथोत्तमम् ॥
मणिमत्तं च कामाख्यं कृष्णतीर्थं कुशाविलम् ।
यजनं याजनं चैव तथैव ब्रह्मवालुकम् ॥
पुष्पन्यासं पुण्डरीकं मणिपूरं तथोत्तरम् ।
दीर्घसत्त्रं हयपदं तीर्थं चानशनं तथा ॥
गङ्गोद्भेदं शिवोद्भेदं नर्मदोद्भेदमेव च ।
वस्त्रापदं दारुवलं छायारोहणमेव च ॥
सिद्धेश्वरं मित्रवलं कालिकाश्रममेव च ।
वटावटं भद्रवटं कौशाम्बी च दिवाकरम् ॥
द्वीपं सारस्वतं चैव विजयं कामदं तथा ।
रुद्रकोटिं सुमनसं तीर्थं सद्रावनामितम् ॥
स्यमन्तपञ्चकं तीर्थं ब्रह्मतीर्थं सुदर्शनम् ।
सततं पृथिवीसर्वं पारिप्लवपृथूदकौ ॥
दशाश्वमेधिकं तीर्थं सर्पिजं विषयान्तिकम् ।
कोटितीर्थं पञ्चनदं वाराहं यक्षिणीह्रदम् ॥
पुण्डरीकं सोमतीर्थं मुञ्जवटं तथोत्तमम् ।
बदरीवनमासीनं रत्नमूलकमेव च ॥
लोकद्वारं पञ्चतीर्थं कपिलातीर्थमेव च ।
सूर्यतीर्थं शङ्खिनी च गवां भवनमेव च ॥
तीर्थं च यक्षराजस्य ब्रह्मावर्तं सुतीर्थकम् ।
कामेश्वरं मात्रितीर्थं तीर्थं शीतवनं तथा ॥
स्नानलोमापहं चैव माससंसरकं तथा ।
दशाश्वमेधं केदारं ब्रह्मोदुम्बरमेव च ॥
सप्तर्षिकुण्डं च तथा तीर्थं देव्याः सुजम्बुकम् ।
ईटास्पदं कोटिकूटं किन्दानं किञ्जपं तथा ॥
कारण्डवं चावेध्यं च त्रिविष्टपमथापरम् ।
पाणिषातं मिश्रकं च मधूवटमनोजवौ ॥
कौशिकी देवतीर्थं च तीर्थं च ऋणमोचनम् ।
दिव्यं च नृगधूमाख्यं तीर्थं विष्णुपदं तथा ॥
अमराणां ह्रदं पुण्यं कोटितीर्थं तथापरम् ।
श्रीकुञ्जं शालितीर्थं च नैमिषेयं च विश्रुतम् ॥
ब्रह्मस्थानं सोमतीर्थं कन्यातीर्थं तथैव च ।
ब्रह्मतीर्थं मनस्तीर्थं तीर्थं वै कारुपावनम् ॥
सौगन्धिकवनं चैव मणितीर्थं सरस्वती ।
ईशानतीर्थं प्रवरं पावनं पाञ्चयज्ञिकम् ॥
त्रिशूलधारं माहेन्द्रं देवस्थानं कृतालयम् ।
शाकम्भरी देवतीर्थं सुवर्णाख्यं किलं ह्रदम् ॥
क्षीरश्रवं विरूपाक्षं भृगुतीर्थं कुशोद्भवम् ।
ब्रह्मतीर्थं ब्रह्मयोनिं नीलपर्वतमेव च ॥
कुब्जाम्बकं भद्रवटं वसिष्ठपदमेव च ।
स्वर्गद्वारं प्रजाद्वारं कालिकाश्रममेव च ॥
रुद्रावर्तं सुगन्धाश्वं कपिलावनमेव च ।
भद्रकर्णह्रदं चैव शङ्कुकर्णह्रदं तथा ॥
सप्तसारस्वतं चैव तीर्थमौशनसं तथा ।
कपालमोचनं चैव अवकीर्णं च काम्यकम् ॥
चतुःसामुद्रिकं चैव शतकिं च सहस्रिकम् ।
रेणुकं पञ्चवटकं विमोचनमथौजसम् ॥
स्थाणुतीर्थं कुरोस्तीर्थं स्वर्गद्वारं कुशध्वजम् ।
विश्वेश्वरं मानवकं कूपं नारायणाश्रयम् ॥
गङ्गाह्रदं वटं चैव बदरीपाटनं तथा ।
इन्द्रमार्गमेकरात्रं क्षीरकावासमेव च ॥
सोमतीर्थं दधीचं च श्रुततीर्थं च भो द्विजाः ।
कोटितीर्थस्थलीं चैव भद्रकालीह्रदं तथा ॥
अरुन्धतीवनं चैव ब्रह्मावर्तं तथोत्तमम् ।
अश्ववेदी कुब्जावनं यमुनाप्रभवं तथा ॥
वीरं प्रमोक्षं सिन्धूत्थम् ऋष कुल्या सकृत्तिकम् ।
उर्वीसङ्क्रमणं चैव मायाविद्योद्भवं तथा ॥
महाश्रमो वैतसिका+ ।रूपं सुन्दरिकाश्रमम् ।
बाहुतीर्थं चारुनदीं विमलाशोकमेव च ॥
तीर्थं पञ्चनदं चैव मार्कण्डेयस्य धीमतः ।
सोमतीर्थं सितोदं च तीर्थं मत्स्योदरीं तथा ॥
सूर्यप्रभं सूर्यतीर्थमशोकवनमेव च ।
अरुणास्पदं कामदं च शुक्रतीर्थं सवालुकम् ॥
पिशाचमोचनं चैव सुभद्राह्रदमेव च ।
कुण्डं विमलदण्डस्य तीर्थं चण्डेश्वरस्य च ॥
ज्येष्ठस्थानह्रदं चैव पुण्यं ब्रह्मसरं तथा ।
जैगीषव्यगुहा चैव हरिकेशवनं तथा ॥
अजामुखसरं चैव घण्टाकर्णह्रदं तथा ।
पुण्डरीकह्रदं चैव वापी कर्कोटकस्य च ॥
सुवर्णस्योदपानं च श्वेततीर्थह्रदं तथा ।
कुण्डं घर्घरिकायाश्च श्यामकूपं च चन्द्रिका ॥
श्मशानस्तम्भकूपं च विनायकह्रदं तथा ।
कूपं सिन्धूद्भवं चैव पुण्यं ब्रह्मसरं तथा ॥
रुद्रावासं तथा तीर्थं नागतीर्थं पुलोमकम् ।
भक्तह्रदं क्षीरसरः प्रेताधारं कुमारकम् ॥
ब्रह्मावर्तं कुशावर्तं दधिकर्णोदपानकम् ।
शृङ्गतीर्थं महातीर्थं तीर्थश्रेष्ठा महानदी ॥
दिव्यं ब्रह्मसरं पुण्यं गयाशीर्षाक्षयं वटम् ।
दक्षिणं चोत्तरं चैव गोमयं रूपशीतिकम् ॥
कपिलाह्रदं गृध्रवटं सावित्रीह्रदमेव च ।
प्रभासनं सीतवनं योनिद्वारं च धेनुकम् ॥
धन्यकं कोकिलाख्यं च मतङ्गह्रदमेव च ।
पितृकूपं रुद्रतीर्थं शक्रतीर्थं सुमालिनम् ॥
ब्रह्मस्थानं सप्तकुण्डं मणिरत्नह्रदं तथा ।
कौशिक्यं भरतं चैव तीर्थं ज्येष्ठालिका तथा ॥
विश्वेश्वरं कल्पसरः कन्यासंवेत्यमेव च ।
निश्चीवा प्रभवश्चैव वसिष्ठाश्रममेव च ॥
देवकूटं च कूपं च वसिष्ठाश्रममेव च ।
वीराश्रमं ब्रह्मसरो ब्रह्मवीरावकापिली ॥
कुमारधारा श्रीधारा गौरीशिखरमेव च ।
शुनः कुण्डोऽथ तीर्थं च नन्दितीर्थं तथैव च ॥
कुमारवासं श्रीवासमौर्वीशीतार्थमेव च ।
कुम्भकर्णह्रदं चैव कौशिकीह्रदमेव च ॥
धर्मतीर्थं कामतीर्थं तीर्थमुद्दालकं तथा ।
सन्ध्यातीर्थं कारतोयं कपिलं लोहितार्णवम् ॥
शोणोद्भवं वंशगुल्मम् ऋषभं कलतीर्थकम् ।
पुण्यावतीह्रदं तीर्थं तीर्थं बदरिकाश्रमम् ॥
रामतीर्थं पितृवनं विरजातीर्थमेव च ।
मार्कण्डेयवनं चैव कृष्णतीर्थं तथा वटम् ॥
रोहिणीकूपप्रवरमिन्द्रद्युम्नसरं च यत् ।
सानुगर्तं समाहेन्द्रं श्रीतीर्थं श्रीनदं तथा ॥
इषुतीर्थं वार्षभं च कावेरीह्रदमेव च ।
कन्यातीर्थं च गोकर्णं गायत्रीस्थानमेव च ॥
बदरीह्रदमन्यच्च मध्यस्थानं विकर्णकम् ।
जातीह्रदं देवकूपं कुशप्रवणमेव च ॥
सर्वदेवव्रतं चैव कन्याश्रमह्रदं तथा ।
तथान्यद् वालखिल्यानां सपूर्वाणां तथापरम् ॥
तथान्यच्च महर्षीणामखण्डितह्रदं तथा ।
तीर्थेष्वेतेषु विधिवत् सम्यक् श्रद्धासमन्वितः ॥
स्नानं करोति यो मर्त्यः सोपवासो जितेन्द्रियः ।
देवान् ऋषीन् मनुष्यांश्च पितृन् सन्तर्प्य च क्रमात् ॥
अभ्यर्च्य देवतास्तत्र स्थित्वा च रजनीत्रयम् ।
पृथक् पृथक् फलं तेषु प्रतितीर्थेषु भो द्विजाः ॥
प्राप्नोति हयमेधस्य नरो नास्त्यत्र संशयः ।
यस्त्विदं शृणुयान् नित्यं तीर्थमाहात्म्यमुत्तमम् ।
पठेच्च श्रावयेद् वापि सर्वपापैः प्रमुच्यते ॥
मुनय ऊचुः । पृथिव्यामुत्तमां भूमिं धर्मकामार्थमोक्षदाम् ।
तीर्थानामुत्तमं तीर्थं ब्रूहि नो वदतां वर ॥
लोमहर्षण उवाच । इमं प्रश्नं मम गुरुं पप्रच्छुर्मुनयः पुरा ।
तमहं सम्प्रवक्ष्यामि यत् पृच्छध्वं द्विजोत्तमाः ॥
स्वाश्रमे सुमहापुण्ये नानापुष्पोपशोभिते ।
नानाद्रुमलताकीर्णे नानामृगगणैर्युते ॥
पुंनागैः कर्णिकारैश्च सरलैर्देवदारुभिः ।
शालैस्तालैस्तमालैश्च पनसैर्धवखादिरैः ॥
पाटलाशोकबकुलैः करवीरैः सचम्पकैः ।
अन्यैश्च विविधैर्वृक्षैर्नानापुष्पोपशोभितैः ॥
कुरुक्षेत्रे समासीनं व्यासं मतिमतां वरम् ।
महाभारतकर्तारं सर्वशास्त्रविशारदम् ॥
अध्यात्मनिष्ठं सर्वज्ञं सर्वभूतहिते रतम् ।
पुराणागमवक्तारं वेदवेदाङ्गपारगम् ॥
पराशरसुतं शान्तं पद्मपत्त्रायतेक्षणम् ।
द्रष्टुमभ्याययुः प्रीत्या मुनयः संशितव्रताः ॥
कश्यपो जमदग्निश्च भरद्वाजोऽथ गौतमः ।
वसिष्ठो जैमिनिर्धौम्यो मार्कण्डेयोऽथ वाल्मिकिः ॥
विश्वामित्रः शतानन्दो वात्स्यो गार्ग्योऽथ आसुरिः ।
सुमन्तुर्भार्गवो नाम कण्वो मेधातिथिर्गुरुः ॥
माण्डव्यश्च्यवनो धूम्रो ह्यसितो देवलस्तथा ।
मौद्गल्यस्तृणयज्ञश्च पिप्पलादोऽकृतव्रणः ॥
संवर्तः कौशिको रैभ्यो मैत्रेयो हरितस्तथा ।
शाण्डिल्यश्च विभाण्डश्च दुर्वासा लोमशस्तथा ॥
नारदः पर्वतश्चैव वैशम्पायनगालवौ ।
भास्करिः पूरणः सूतः पुलस्त्यः कपिलस्तथा ॥
उलूकः पुलहो वायुर्देवस्थानश्चतुर्भुजः ।
सनत्कुमारः पैलश्च कृष्णः कृष्णानुभौतिकः ॥
एतैर्मुनिवरैश्चान्यैर्वृतः सत्यवतीसुतः ।
रराज स मुनिः श्रीमान् नक्षत्रैरिव चन्द्रमाः ॥
तान् आगतान् मुनीन् सर्वान् पूजयामास वेदवित् ।
तेऽपि तं प्रतिपूज्यैव कथां चक्रुः परस्परम् ॥
कथान्ते ते मुनिश्रेष्ठाः कृष्णं सत्यवतीसुतम् ।
पप्रच्छुः संशयं सर्वे तपोवननिवासिनः ॥
मुनय ऊचुः । मुने वेदांश्च शास्त्राणि पुराणागमभारतम् ।
भूतं भव्यं भविष्यं च सर्वं जानासि वाङ्मयम् ॥
कष्टेऽस्मिन् दुःखबहुले निःसारे भवसागरे ।
रागग्राहाकुले रौद्रे विषयोदकसम्प्लवे ॥
इन्द्रियावर्तकलिले दृष्टोर्मिशतसङ्कुले ।
मोहपङ्काविले दुर्गे लोभगम्भीरदुस्तरे ॥
निमज्जज्जगद् आलोक्य निरालम्बमचेतनम् ।
पृच्छामस्त्वां महाभागं ब्रूहि नो मुनिसत्तम ॥
श्रेयः किमत्र संसारे भैरवे लोमहर्षणे ।
उपदेशप्रदानेन लोकान् उद्धर्तुमर्हसि ॥
दुर्लभं परमं क्षेत्रं वक्तुमर्हसि मोक्षदम् ।
पृथिव्यां कर्मभूमिं च श्रोतुमिच्छामहे वयम् ॥
कृत्वा किल नरः सम्यक् कर्म भूमौ यथोदितम् ।
प्राप्नोति परमां सिद्धिं नरकं च विकर्मतः ॥
मोक्षक्षेत्रे तथा मोक्षं प्राप्नोति पुरुषः सुधीः ।
तस्माद् ब्रूहि महाप्राज्ञ यत् पृष्टोऽसि द्विजोत्तम ॥
श्रुत्वा तु वचनं तेषां मुनीनां भावितात्मनाम् ।
व्यासः प्रोवाच भगवान् भूतभव्यभविष्यवित् ॥
व्यास उवाच । शृणुध्वं मुनयः सर्वे वक्ष्यामि यदि पृच्छथ ।
यः संवादोऽभवत् पूर्वम् ऋषीणां ब्रह्मणा सह ॥
मेरुपृष्ठे तु विस्तीर्णे नानारत्नविभूषिते ।
नानाद्रुमलताकीर्णे नानापुष्पोपशोभिते ॥
नानापक्षिरुते रम्ये नानाप्रसवनाकुले ।
नानासत्त्वसमाकीर्णे नानाश्चर्यसमन्विते ॥
नानावर्णशिलाकीर्णे नानाधातुविभूषिते ।
नानामुनिजनाकीर्णे नानाश्रमसमन्विते ॥
तत्रासीनं जगन्नाथं जगद्योनिं चतुर्मुखम् ।
जगत्पतिं जगद्वन्द्यं जगदाधारमीश्वरम् ॥
देवदानवगन्धर्वैर्यक्षविद्याधरोरगैः ।
मुनिसिद्धाप्सरोभिश्च वृतमन्यैर्दिवालयैः ॥
केचित् स्तुवन्ति तं देवं केचिद् गायन्ति चाग्रतः ।
केचिद् वाद्यानि वाद्यन्ते केचिन् नृत्यन्ति चापरे ॥
एवं प्रमुदिते काले सर्वभूतसमागमे ।
नानाकुसुमगन्धाढ्ये दक्षिणानिलसेविते ॥
भृग्वाद्यास्तं तदा देवं प्रणिपत्य पितामहम् ।
इममर्थम् ऋषिवराः पप्रच्छुः पितरं द्विजाः ॥
ऋषय ऊचुः । भगवञ् श्रोतुमिच्छामः कर्मभूमिं महीतले ।
वक्तुमर्हसि देवेश मोक्षक्षेत्रं च दुर्लभम् ॥
व्यास उवाच । तेषां वचनमाकर्ण्य प्राह ब्रह्मा सुरेश्वरः ।
पप्रच्छुस्ते यथा प्रश्नं तत् सर्वं मुनिसत्तमाः ॥
ब्रह्मोवाच । शृणुध्वं मुनयः सर्वे यद् वो वक्ष्यामि साम्प्रतम् ।
पुराणं वेदसम्बद्धं भुक्तिमुक्तिप्रदं शुभम् ॥
पृथिव्यां भारतं वर्षं कर्मभूमिरुदाहृता ।
कर्मणः फलभूमिश्च स्वर्गं च नरकं तथा ॥
तस्मिन् वर्षे नरः पापं कृत्वा धर्मं च भो द्विजाः ।
अवश्यं फलमाप्नोति अशुभस्य शुभस्य च ॥
ब्राह्मणाद्याः स्वकं कर्म कृत्वा सम्यक् सुसंयताः ।
प्राप्नुवन्ति परां सिद्धिं तस्मिन् वर्षे न संशयः ॥
धर्मं चार्थं च कामं च मोक्षं च द्विजसत्तमाः ।
प्राप्नोति पुरुषः सर्वं तस्मिन् वर्षे सुसंयतः ॥
इन्द्राद्याश्च सुराः सर्वे तस्मिन् वर्षे द्विजोत्तमाः ।
कृत्वा सुशोभनं कर्म देवत्वं प्रतिपेदिरे ॥
अन्येऽपि लेभिरे मोक्षं पुरुषाः संयतेन्द्रियाः ।
तस्मिन् वर्षे बुधाः शान्ता वीतरागा विमत्सराः ॥
ये चापि स्वर्गे तिष्ठन्ति विमानेन गतज्वराः ।
तेऽपि कृत्वा शुभं कर्म तस्मिन् वर्षे दिवं गताः ॥
निवासं भारते वर्ष आकाङ्क्षन्ति सदा सुराः ।
स्वर्गापवर्गफलदे तत् पश्यामः कदा वयम् ॥
मुनय ऊचुः । यद् एतद् भवता प्रोक्तं कर्म नान्यत्र पुण्यदम् ।
पापाय वा सुरश्रेष्ठ वर्जयित्वा च भारतम् ॥
ततः स्वर्गश्च मोक्षश्च मध्यमं तच्च गम्यते ।
न खल्वन्यत्र मर्त्यानां भूमौ कर्म विधीयते ॥
तस्माद् विस्तरतो ब्रह्मन्न् अस्माकं भारतं वद ।
यदि तेऽस्ति दयास्मासु यथावस्थितिरेव च ॥
तस्माद् वर्षमिदं नाथ ये वास्मिन् वर्षपर्वताः ।
भेदाश्च तस्य वर्षस्य ब्रूहि सर्वान् अशेषतः ॥
ब्रह्मोवाच । शृणुध्वं भारतं वर्षं नवभेदेन भो द्विजाः ।
समुद्रान्तरिता ज्ञेयास्ते समाश्च परस्परम् ॥
इन्द्रद्वीपः कशेरुश्च ताम्रवर्णो गभस्तिमान् ।
नागद्वीपस्तथा सौम्यो गान्धर्वो वारुणस्तथा ॥
अयं तु नवमस्तेषां द्वीपः सागरसंवृतः ।
योजनानां सहस्रं वै द्वीपोऽयं दक्षिणोत्तरः ॥
पूर्वे किराता यस्यासन् पश्चिमे यवनास्तथा ।
ब्राह्मणाः क्षत्रिया वैश्याः शूद्राश्चान्ते स्थिता द्विजाः ॥
इज्यायुद्धवणिज्याद्यैः कर्मभिः कृतपावनाः ।
तेषां संव्यवहारश्च एभिः कर्मभिरिष्यते ॥
स्वर्गापवर्गहेतुश्च पुण्यं पापं च वै तथा ।
महेन्द्रो मलयः सह्यः शुक्तिमान् ऋक्षपर्वतः ॥
विन्ध्यश्च पारियात्रश्च सप्तैवात्र कुलाचलाः ।
तेषां सहस्रशश्चान्ये भूधरा ये समीपगाः ॥
विस्तारोच्छ्रयिणो रम्या विपुलाश्चित्रसानवः ।
कोलाहलः स वैभ्राजो मन्दरो दर्दलाचलः ॥
वातन्धयो वैद्युतश्च मैनाकः सुरसस्तथा ।
तुङ्गप्रस्थो नागगिरिर्गोधनः पाण्डराचलः ॥
पुष्पगिरिर्वैजयन्तो रैवतोऽर्बुद एव च ।
ऋष्यमूकः स गोमन्थः कृतशैलः कृताचलः ॥
श्रीपार्वतश्चकोरश्च शतशोऽन्ये च पर्वताः ।
तैर्विमिश्रा जनपदा म्लेच्छाद्याश्चैव भागशः ॥
तैः पीयन्ते सरिच्छ्रेष्ठास्ता बुध्यध्वं द्विजोत्तमाः ।
गङ्गा सरस्वती सिन्धुश्चन्द्रभागा तथापरा ॥
यमुना शतद्रुर्विपाशा वितस्तैरावती कुहूः ।
गोमती धूतपापा च बाहुदा च दृषद्वती ॥
विपाशा देविका चक्षुर्निष्ठीवा गण्डकी तथा ।
कौशिकी चापगा चैव हिमवत्पादनिःसृताः ॥
देवस्मृतिर्देववती वातघ्नी सिन्धुरेव च ।
वेण्या तु चन्दना चैव सदानीरा मही तथा ॥
चर्मण्वती वृषी चैव विदिशा वेदवत्यपि ।
सिप्रा ह्यवन्ती च तथा पारियात्रानुगाः स्मृताः ॥
शोणा महानदी चैव नर्मदा सुरथा क्रिया ।
मन्दाकिनी दशार्णा च चित्रकूटा तथापरा ॥
चित्रोत्पला वेत्रवती करमोदा पिशाचिका ।
तथान्यातिलघुश्रोणी विपाप्मा शैवला नदी ॥
सधेरुजा शक्तिमती शकुनी त्रिदिवा क्रमुः ।
ऋक्षपादप्रसूता वै तथान्या वेगवाहिनी ॥
सिप्रा पयोष्णी निर्विन्ध्या तापी चैव सरिद्वरा ।
वेणा वैतरणी चैव सिनीवाली कुमुद्वती ॥
तोया चैव महागौरी दुर्गा चान्तःशिला तथा ।
विन्ध्यपादप्रसूतास्ता नद्यः पुण्यजलाः शुभाः ॥
गोदावरी भीमरथी कृष्णवेणा तथापगा ।
तुङ्गभद्रा सुप्रयोगा तथान्या पापनाशिनी ॥
सह्यपादविनिष्क्रान्ता इत्येताः सरितां वराः ।
कृतमाला ताम्रपर्णी पुष्यजा प्रत्यलावती ॥
मलयाद्रिसमुद्भूताः पुण्याः शीतजलास्त्विमाः ।
पितृसोमर्षिकुल्या च वञ्जुला त्रिदिवा च या ॥
लाङ्गुलिनी वंशकरा महेन्द्रप्रभवाः स्मृताः ।
सुविकाला कुमारी च मनूगा मन्दगामिनी ॥
क्षयापलासिनी चैव शुक्तिमत्प्रभवाः स्मृताः ।
सर्वाः पुण्याः सरस्वत्यः सर्वा गङ्गाः समुद्रगाः ॥
विश्वस्य मातरः सर्वाः सर्वाः पापहराः स्मृताः ।
अन्याः सहस्रशः प्रोक्ताः क्षुद्रनद्यो द्विजोत्तमाः ॥
प्रावृट्कालवहाः सन्ति सदाकालवहाश्च याः ।
मत्स्या मुकुटकुल्याश्च कुन्तलाः काशिकोशलाः ॥
अन्ध्रकाश्च कलिङ्गाश्च शमकाश्च वृकैः सह ।
मध्यदेशा जनपदाः प्रायशोऽमी प्रकीर्तिताः ॥
सह्यस्य चोत्तरे यस्तु यत्र गोदावरी नदी ।
पृथिव्यामपि कृत्स्नायां स प्रदेशो मनोरमः ॥
गोवर्धनपुरं रम्यं भार्गवस्य महात्मनः ।
वाहीकराटधानाश्च सुतीराः कालतोयदाः ॥
अपरान्ताश्च शूद्राश्च वाह्लिकाश्च सकेरलाः ।
गान्धारा यवनाश्चैव सिन्धुसौवीरमद्रकाः ॥
शतद्रुहाः कलिङ्गाश्च पारदा हारभूषिकाः ।
माठराश्चैव कनकाः कैकेया दम्भमालिकाः ॥
क्षत्रियोपमदेशाश्च वैश्यशूद्रकुलानि च ।
काम्बोजाश्चैव विप्रेन्द्रा बर्बराश्च सलौकिकाः ॥
वीराश्चैव तुषाराश्च पह्लवाधायता नराः ।
आत्रेयाश्च भरद्वाजाः पुष्कलाश्च दशेरकाः ॥
लम्पकाः शुनशोकाश्च कुलिका जाङ्गलैः सह ।
औषध्यश्चलचन्द्रा च किरातानां च जातयः ॥
तोमरा हंसमार्गाश्च काश्मीराः करुणास्तथा ।
शूलिकाः कुहकाश्चैव मागधाश्च तथैव च ॥
एते देशा उदीच्यास्तु प्राच्यान् देशान् निबोधत ।
अन्धा वामङ्कुराकाश्च वल्लकाश्च मखान्तकाः ॥
तथापरेऽङ्गा वङ्गाश्च मलदा मालवर्तिकाः ।
भद्रतुङ्गाः प्रतिजया भार्याङ्गाश्चापमर्दकाः ॥
प्राग्ज्योतिषाश्च मद्राश्च विदेहास्ताम्रलिप्तकाः ।
मल्ला मगधका नन्दाः प्राच्या जनपदास्तथा ॥
अथापरे जनपदा दक्षिणापथवासिनः ।
पूर्णाश्च केवलाश्चैव गोलाङ्गूलास्तथैव च ॥
ऋषिका मुषिकाश्चैव कुमारा रामठाः शकाः ।
महाराष्ट्रा माहिषकाः कलिङ्गाश्चैव सर्वशः ॥
आभीराः सह वैशिक्या अटव्याः सरवाश्च ये ।
पुलिन्दाश्चैव मौलेया वैदर्भा दण्डकैः सह ॥
पौलिका मौलिकाश्चैव अश्मका भोजवर्धनाः ।
कौलिकाः कुन्तलाश्चैव दम्भका नीलकालकाः ॥
दाक्षिणात्यास्त्वमी देशा अपरान्तान् निबोधत ।
शूर्पारकाः कालिधना लोलास्तालकटैः सह ॥
इत्येते ह्यपरान्ताश्च शृणुध्वं विन्ध्यवासिनः ।
मलजाः कर्कशाश्चैव मेलकाश्चोलकैः सह ॥
उत्तमार्णा दशार्णाश्च भोजाः किष्किन्धकैः सह ।
तोषलाः कोशलाश्चैव त्रैपुरा वैदिशास्तथा ॥
तुम्बुरास्तु चराश्चैव यवनाः पवनैः सह ।
अभया रुण्डिकेराश्च चर्चरा होत्रधर्तयः ॥
एते जनपदाः सर्वे तत्र विन्ध्यनिवासिनः ।
अतो देशान् प्रवक्ष्यामि पर्वताश्रयिणश्च ये ॥
नीहारास्तुषमार्गाश्च कुरवस्तुङ्गणाः खसाः ।
कर्णप्रावरणाश्चैव ऊर्णा दर्घाः सकुन्तकाः ॥
चित्रमार्गा मालवाश्च किरातास्तोमरैः सह ।
कृतत्रेतादिकश्चात्र चतुर्युगकृतो विधिः ॥
एवं तु भारतं वर्षं नवसंस्थानसंस्थितम् ।
दक्षिणे परतो यस्य पूर्वे चैव महोदधिः ॥
हिमवान् उत्तरेणास्य कार्मुकस्य यथा गुणः ।
तद् एतद् भारतं वर्षं सर्वबीजं द्विजोत्तमाः ॥
ब्रह्मत्वममरेशत्वं देवत्वं मरुतां तथा ।
मृगयक्षाप्सरोयोनिं तद्वत् सर्पसरीसृपाः ॥
स्थावराणां च सर्वेषां मितो विप्राः शुभाशुभैः ।
प्रयान्ति कर्मभूर्विप्रा नान्या लोकेषु विद्यते ॥
देवानामपि भो विप्राः सदैवैष मनोरथः ।
अपि मानुष्यमाप्स्यामो देवत्वात् प्रच्युताः क्षितौ ॥
मनुष्यः कुरुते यत् तु तन् न शक्यं सुरासुरैः ।
तत्कर्मनिगडग्रस्तैस्तत्कर्मक्षपणोन्मुखैः ॥
न भारतसमं वर्षं पृथिव्यामस्ति भो द्विजाः ।
यत्र विप्रादयो वर्णाः प्राप्नुवन्त्यभिवाञ्छितम् ॥
धन्यास्ते भारते वर्षे जायन्ते ये नरोत्तमाः ।
धर्मार्थकाममोक्षाणां प्राप्नुवन्ति महाफलम् ॥
प्राप्यते यत्र तपसः फलं परमदुर्लभम् ।
सर्वदानफलं चैव सर्वयज्ञफलं तथा ॥
तीर्थयात्राफलं चैव गुरुसेवाफलं तथा ।
देवताराधनफलं स्वाध्यायस्य फलं द्विजाः ॥
यत्र देवाः सदा हृष्टा जन्म वाञ्छन्ति शोभनम् ।
नानाव्रतफलं चैव नानाशास्त्रफलं तथा ॥
अहिंसादिफलं सम्यक् फलं सर्वाभिवाञ्छितम् ।
ब्रह्मचर्यफलं चैव गार्हस्थ्येन च यत् फलम् ॥
यत् फलं वनवासेन संन्यासेन च यत् फलम् ।
इष्टापूर्तफलं चैव तथान्यच्छुभकर्मणाम् ॥
प्राप्यते भारते वर्षे न चान्यत्र द्विजोत्तमाः ।
कः शक्नोति गुणान् वक्तुं भारतस्याखिलान् द्विजाः ॥
एवं सम्यङ् मया प्रोक्तं भारतं वर्षमुत्तमम् ।
सर्वपापहरं पुण्यं धन्यं बुद्धिविवर्धनम् ॥
य इदं शृणुयान् नित्यं पठेद् वा नियतेन्द्रियः ।
सर्वपापैर्विनिर्मुक्तो विष्णुलोकं स गच्छति ॥
ब्रह्मोवाच । तत्रास्ते भारते वर्षे दक्षिणोदधिसंस्थितः ।
ओण्ड्रदेश इति ख्यातः स्वर्गमोक्षप्रदायकः ॥
समुद्राद् उत्तरं तावद् यावद् विरजमण्डलम् ।
देशोऽसौ पुण्यशीलानां गुणैः सर्वैरलङ्कृतः ॥
तत्र देशप्रसूता ये ब्राह्मणाः संयतेन्द्रियाः ।
तपःस्वाध्यायनिरता वन्द्याः पूज्याश्च ते सदा ॥
श्राद्धे दाने विवाहे च यज्ञे वाचार्यकर्मणि ।
प्रशस्ताः सर्वकार्येषु तत्रदेशोद्भवा द्विजाः ॥
षट्कर्मनिरतास्तत्र ब्राह्मणा वेदपारगाः ।
इतिहासविदश्चैव पुराणार्थविशारदाः ॥
सर्वशास्त्रार्थकुशला यज्वानो वीतमत्सराः ।
अग्निहोत्ररताः केचित् केचित् स्मार्ताग्नितत्पराः ॥
पुत्रदारधनैर्युक्ता दातारः सत्यवादिनः ।
निवसन्त्युत्कले पुण्ये यज्ञोत्सवविभूषिते ॥
इतरेऽपि त्रयो वर्णाः क्षत्रियाद्याः सुसंयताः ।
स्वकर्मनिरताः शान्तास्तत्र तिष्ठन्ति धार्मिकाः ॥
कोणादित्य इति ख्यातस्तस्मिन् देशे व्यवस्थितः ।
यं दृष्ट्वा भास्करं मर्त्यः सर्वपापैः प्रमुच्यते ॥
मुनय ऊचुः । श्रोतुमिच्छाम तद् ब्रूहि क्षेत्रं सूर्यस्य साम्प्रतम् ।
तस्मिन् देशे सुरश्रेष्ठ यत्रास्ते स दिवाकरः ॥
ब्रह्मोवाच । लवणस्योदधेस्तीरे पवित्रे सुमनोहरे ।
सर्वत्र वालुकाकीर्णे देशे सर्वगुणान्विते ॥
चम्पकाशोकबकुलैः करवीरैः सपाटलैः ।
पुंनागैः कर्णिकारैश्च बकुलैर्नागकेसरैः ॥
तगरैर्धवबाणैश्च अतिमुक्तैः सकुब्जकैः ।
मालतीकुन्दपुष्पैश्च तथान्यैर्मल्लिकादिभिः ॥
केतकीवनखण्डैश्च सर्वर्तुकुसुमोज्ज्वलैः ।
कदम्बैर्लकुचैः शालैः पनसैर्देवदारुभिः ॥
सरलैर्मुचुकुन्दैश्च चन्दनैश्च सितेतरैः ।
अश्वत्थैः सप्तपर्णैश्च आम्रैराम्रातकैस्तथा ॥
तालैः पूगफलैश्चैव नारिकेरैः कपित्थकैः ।
अन्यैश्च विविधैर्वृक्षैः सर्वतः समलङ्कृतम् ॥
क्षेत्रं तत्र रवेः पुण्यमास्ते जगति विश्रुतम् ।
समन्ताद् योजनं साग्रं भुक्तिमुक्तिफलप्रदम् ॥
आस्ते तत्र स्वयं देवः सहस्रांशुर्दिवाकरः ।
कोणादित्य इति ख्यातो भुक्तिमुक्तिफलप्रदः ॥
माघे मासि सिते पक्षे सप्तम्यां संयतेन्द्रियः ।
कृतोपवासो यत्रेत्य स्नात्वा तु मकरालये ॥
कृतशौचो विशुद्धात्मा स्मरन् देवं दिवाकरम् ।
सागरे विधिवत् स्नात्वा शर्वर्यन्ते समाहितः ॥
देवान् ऋषीन् मनुष्यांश्च पितृन् सन्तर्प्य च द्विजाः ।
उत्तीर्य वाससी धौते परिधाय सुनिर्मले ॥
आचम्य प्रयतो भूत्वा तीरे तस्य महोदधेः ।
उपविश्योदये काले प्राङ्मुखः सवितुस्तदा ॥
विलिख्य पद्मं मेधावी रक्तचन्दनवारिणा ।
अष्टपत्त्रं केसराढ्यं वर्तुलं चोर्ध्वकर्णिकम् ॥
तिलतण्डुलतोयं च रक्तचन्दनसंयुतम् ।
रक्तपुष्पं सदर्भं च प्रक्षिपेत् ताम्रभाजने ॥
ताम्राभावेऽर्कपत्त्रस्य पुटे कृत्वा तिलादिकम् ।
पिधाय तन् मुनिश्रेष्ठाः पात्रं पात्रेण विन्यसेत् ॥
करन्यासाङ्गविन्यासं कृत्वाङ्गैर्हृदयादिभिः ।
आत्मानं भास्करं ध्यात्वा सम्यक् श्रद्धासमन्वितः ॥
मध्ये चाग्निदले धीमान् नैरृते श्वसने दले ।
कामारिगोचरे चैव पुनर्मध्ये च पूजयेत् ॥
प्रभूतं विमलं सारमाराध्यं परमं सुखम् ।
सम्पूज्य पद्ममावाह्य गगनात् तत्र भास्करम् ॥
कर्णिकोपरि संस्थाप्य ततो मुद्रां प्रदर्शयेत् ।
कृत्वा स्नानादिकं सर्वं ध्यात्वा तं सुसमाहितः ॥
सितपद्मोपरि रविं तेजोबिम्बे व्यवस्थितम् ।
पिङ्गाक्षं द्विभुजं रक्तं पद्मपत्त्रारुणाम्बरम् ॥
सर्वलक्षणसंयुक्तं सर्वाभरणभूषितम् ।
सुरूपं वरदं शान्तं प्रभामण्डलमण्डितम् ॥
उद्यन्तं भास्करं दृष्ट्वा सान्द्रसिन्दूरसंनिभम् ।
ततस्तत् पात्रमादाय जानुभ्यां धरणीं गतः ॥
कृत्वा शिरसि तत् पात्रमेकचित्तस्तु वाग्यतः ।
त्र्यक्षरेण तु मन्त्रेण सूर्यायार्घ्यं निवेदयेत् ॥
अदीक्षितस्तु तस्यैव नाम्नैवार्घं प्रयच्छति ।
श्रद्धया भावयुक्तेन भक्तिग्राह्यो रविर्यतः ॥
अग्निनिरृतिवाय्वीश+ ंअध्यपूर्वादिदिक्षु च ।
हृच्छिरश्च शिखावर्म+ ंएत्राण्यस्त्रं च पूजयेत् ॥
दत्त्वार्घ्यं गन्धधूपं च दीपं नैवेद्यमेव च ।
जप्त्वा स्तुत्वा नमस्कृत्वा मुद्रां बद्ध्वा विसर्जयेत् ॥
ये वार्घ्यं सम्प्रयच्छन्ति सूर्याय नियतेन्द्रियाः ।
ब्राह्मणाः क्षत्रिया वैश्याः स्त्रियः शूद्राश्च संयताः ॥
भक्तिभावेन सततं विशुद्धेनान्तरात्मना ।
ते भुक्त्वाभिमतान् कामान् प्राप्नुवन्ति परां गतिम् ॥
त्रैलोक्यदीपकं देवं भास्करं गगनेचरम् ।
ये संश्रयन्ति मनुजास्ते स्युः सुखस्य भाजनम् ॥
यावन् न दीयते चार्घ्यं भास्कराय यथोदितम् ।
तावन् न पूजयेद् विष्णुं शङ्करं वा सुरेश्वरम् ॥
तस्मात् प्रयत्नमास्थाय दद्याद् अर्घ्यं दिने दिने ।
आदित्याय शुचिर्भूत्वा पुष्पैर्गन्धैर्मनोरमैः ॥
एवं ददाति यश्चार्घ्यं सप्तम्यां सुसमाहितः ।
आदित्याय शुचिः स्नातः स लभेद् ईप्सितं फलम् ॥
रोगाद् विमुच्यते रोगी वित्तार्थी लभते धनम् ।
विद्यां प्राप्नोति विद्यार्थी सुतार्थी पुत्रवान् भवेत् ॥
यं यं काममभिध्यायन् सूर्यायार्घ्यं प्रयच्छति ।
तस्य तस्य फलं सम्यक् प्राप्नोति पुरुषः सुधीः ॥
स्नात्वा वै सागरे दत्त्वा सूर्यायार्घ्यं प्रणम्य च ।
नरो वा यदि वा नारी सर्वकामफलं लभेत् ॥
ततः सूर्यालयं गच्छेत् पुष्पमादाय वाग्यतः ।
प्रविश्य पूजयेद् भानुं कृत्वा तु त्रिः प्रदक्षिणम् ॥
पूजयेत् परया भक्त्या कोणार्कं मुनिसत्तमाः ।
गन्धैः पुष्पैस्तथा दीपैर्धूपैर्नैवेद्यकैरपि ॥
दण्डवत् प्रणिपातैश्च जयशब्दैस्तथा स्तवैः ।
एवं सम्पूज्य तं देवं सहस्रांशुं जगत्पतिम् ॥
दशानामश्वमेधानां फलं प्राप्नोति मानवः ।
सर्वपापविनिर्मुक्तो युवा दिव्यवपुर्नरः ॥
सप्तावरान् सप्त परान् वंशान् उद्धृत्य भो द्विजाः ।
विमानेनार्कवर्णेन कामगेन सुवर्चसा ॥
उपगीयमानो गन्धर्वैः सूर्यलोकं स गच्छति ।
भुक्त्वा तत्र वरान् भोगान् यावद् आभूतसम्प्लवम् ॥
पुण्यक्षयाद् इहायातः प्रवरे योगिनां कुले ।
चतुर्वेदो भवेद् विप्रः स्वधर्मनिरतः शुचिः ॥
योगं विवस्वतः प्राप्य ततो मोक्षमवाप्नुयात् ।
चैत्रे मासि सिते पक्षे यात्रां दमनभञ्जिकाम् ॥
यः करोति नरस्तत्र पूर्वोक्तं स फलं लभेत् ।
शयनोत्थापने भानोः सङ्क्रान्त्यां विषुवायने ॥
वारे रवेस्तिथौ चैव पर्वकालेऽथवा द्विजाः ।
ये तत्र यात्रां कुर्वन्ति श्रद्धया संयतेन्द्रियाः ॥
विमानेनार्कवर्णेन सूर्यलोकं व्रजन्ति ते ।
आस्ते तत्र महादेवस्तीरे नदनदीपतेः ॥
रामेश्वर इति ख्यातः सर्वकामफलप्रदः ।
ये तं पश्यन्ति कामारिं स्नात्वा सम्यङ् महोदधौ ॥
गन्धैः पुष्पैस्तथा धूपैर्दीपैर्नैवेद्यकैर्वरैः ।
प्रणिपातैस्तथा स्तोत्रैर्गीतैर्वाद्यैर्मनोहरैः ॥
राजसूयफलं सम्यग् वाजिमेधफलं तथा ।
प्राप्नुवन्ति महात्मानः संसिद्धिं परमां तथा ॥
कामगेन विमानेन किङ्किणीजालमालिना ।
उपगीयमाना गन्धर्वैः शिवलोकं व्रजन्ति ते ॥
आहूतसम्प्लवं यावद् भुक्त्वा भोगान् मनोरमान् ।
पुण्यक्षयाद् इहागत्य चातुर्वेदा भवन्ति ते ॥
शाङ्करं योगमास्थाय ततो मोक्षं व्रजन्ति ते ।
यस्तत्र सवितुः क्षेत्रे प्राणांस्त्यजति मानवः ॥
स सूर्यलोकमास्थाय देववन् मोदते दिवि ।
पुनर्मानुषतां प्राप्य राजा भवति धार्मिकः ॥
योगं रवेः समासाद्य ततो मोक्षमवाप्नुयात् ।
एवं मया मुनिश्रेष्ठाः प्रोक्तं क्षेत्रं सुदुर्लभम् ॥
कोणार्कस्योदधेस्तीरे भुक्तिमुक्तिफलप्रदः ॥
मुनय ऊचुः । श्रुतोऽस्माभिः सुरश्रेष्ठ भवता यद् उदाहृतम् ।
भास्करस्य परं क्षेत्रं भुक्तिमुक्तिफलप्रदम् ॥
न तृप्तिमधिगच्छामः शृण्वन्तः सुखदां कथाम् ।
तव वक्त्रोद्भवां पुण्यामादित्यस्याघनाशिनीम् ॥
अतः परं सुरश्रेष्ठ ब्रूहि नो वदतां वर ।
देवपूजाफलं यच्च यच्च दानफलं प्रभो ॥
प्रणिपाते नमस्कारे तथा चैव प्रदक्षिणे ।
दीपधूपप्रदाने च सम्मार्जनविधौ च यत् ॥
उपवासे च यत् पुण्यं यत् पुण्यं नक्तभोजने ।
अर्घश्च कीदृशः प्रोक्तः कुत्र वा सम्प्रदीयते ॥
कथं च क्रियते भक्तिः कथं देवः प्रसीदति ।
एतत् सर्वं सुरश्रेष्ठ श्रोतुमिच्छामहे वयम् ॥
ब्रह्मोवाच । अर्घ्यं पूजादिकं सर्वं भास्करस्य द्विजोत्तमाः ।
भक्तिं श्रद्धां समाधिं च कथ्यमानं निबोधत ॥
मनसा भावना भक्तिरिष्टा श्रद्धा च कीर्त्यते ।
ध्यानं समाधिरित्युक्तं शृणुध्वं सुसमाहिताः ॥
तत्कथां श्रावयेद् यस्तु तद्भक्तान् पूजयीत वा ।
अग्निशुश्रूषकश्चैव स वै भक्तः सनातनः ॥
तच्चित्तस्तन्मनाश्चैव देवपूजारतः सदा ।
तत्कर्मकृद् भवेद् यस्तु स वै भक्तः सनातनः ॥
देवार्थे क्रियमाणानि यः कर्माण्यनुमन्यते ।
कीर्तनाद् वा परो विप्राः स वै भक्ततरो नरः ॥
नाभ्यसूयेत तद्भक्तान् न निन्द्याच्चान्यदेवताम् ।
आदित्यव्रतचारी च स वै भक्ततरो नरः ॥
गच्छंस्तिष्ठन् स्वपञ् जिघ्रन्न् उन्मिषन् निमिषन्न् अपि ।
यः स्मरेद् भास्करं नित्यं स वै भक्ततरो नरः ॥
एवंविधा त्वियं भक्तिः सदा कार्या विजानता ।
भक्त्या समाधिना चैव स्तवेन मनसा तथा ॥
क्रियते नियमो यस्तु दानं विप्राय दीयते ।
प्रतिगृह्णन्ति तं देवा मनुष्याः पितरस्तथा ॥
पत्त्रं पुष्पं फलं तोयं यद् भक्त्या समुपाहृतम् ।
प्रतिगृह्णन्ति तद् देवा नास्तिकान् वर्जयन्ति च ॥
भावशुद्धिः प्रयोक्तव्या नियमाचारसंयुता ।
भावशुद्ध्या क्रियते यत् तत् सर्वं सफलं भवेत् ॥
स्तुतिजप्योपहारेण पूजयापि विवस्वतः ।
उपवासेन भक्त्या वै सर्वपापैः प्रमुच्यते ॥
प्रणिधाय शिरो भूम्यां नमस्कारं करोति यः ।
तत्क्षणात् सर्वपापेभ्यो मुच्यते नात्र संशयः ॥
भक्तियुक्तो नरो योऽसौ रवेः कुर्यात् प्रदक्षिणाम् ।
प्रदक्षिणीकृता तेन सप्तद्वीपा वसुन्धरा ॥
सूर्यं मनसि यः कृत्वा कुर्याद् व्योमप्रदक्षिणाम् ।
प्रदक्षिणीकृतास्तेन सर्वे देवा भवन्ति हि ॥
एकाहारो नरो भूत्वा षष्ठ्यां योऽर्चयते रविम् ।
नियमव्रतचारी च भवेद् भक्तिसमन्वितः ॥
सप्तम्यां वा महाभागाः सोऽश्वमेधफलं लभेत् ।
अहोरात्रोपवासेन पूजयेद् यस्तु भास्करम् ॥
सप्तम्यामथवा षष्ठ्यां स याति परमां गतिम् ।
कृष्णपक्षस्य सप्तम्यां सोपवासो जितेन्द्रियः ॥
सर्वरत्नोपहारेण पूजयेद् यस्तु भास्करम् ।
पद्मप्रभेण यानेन सूर्यलोकं स गच्छति ॥
शुक्लपक्षस्य सप्तम्यामुपवासपरो नरः ।
सर्वशुक्लोपहारेण पूजयेद् यस्तु भास्करम् ॥
सर्वपापविनिर्मुक्तः सूर्यलोकं स गच्छति ।
अर्कसम्पुटसंयुक्तमुदकं प्रसृतं पिबेत् ॥
क्रमवृद्ध्या चतुर्विंशमेकैकं क्षपयेत् पुनः ।
द्वाभ्यां संवत्सराभ्यां तु समाप्तनियमो भवेत् ॥
सर्वकामप्रदा ह्येषा प्रशस्ता ह्यर्कसप्तमी ।
शुक्लपक्षस्य सप्तम्यां यदादित्यदिनं भवेत् ॥
सप्तमी विजया नाम तत्र दत्तं महत् फलम् ।
स्नानं दानं तपो होम उपवासस्तथैव च ॥
सर्वं विजयसप्तम्यां महापातकनाशनम् ।
ये चादित्यदिने प्राप्ते श्राद्धं कुर्वन्ति मानवाः ॥
यजन्ति च महाश्वेतं ते लभन्ते यथेप्सितम् ।
येषां धर्म्याः क्रियाः सर्वाः सदैवोद्दिश्य भास्करम् ॥
न कुले जायते तेषां दरिद्रो व्याधितोऽपि वा ।
श्वेतया रक्तया वापि पीतमृत्तिकयापि वा ॥
उपलेपनकर्ता तु चिन्तितं लभते फलम् ।
चित्रभानुं विचित्रैस्तु कुसुमैश्च सुगन्धिभिः ॥
पूजयेत् सोपवासो यः स कामान् ईप्सितांल्लभेत् ।
घृतेन दीपं प्रज्वाल्य तिलतैलेन वा पुनः ॥
आदित्यं पूजयेद् यस्तु चक्षुषा न स हीयते ।
दीपदाता नरो नित्यं ज्ञानदीपेन दीप्यते ॥
तिलाः पवित्रं तैलं वा तिलगोदानमुत्तमम् ।
अग्निकार्ये च दीपे च महापातकनाशनम् ॥
दीपं ददाति यो नित्यं देवतायतनेषु च ।
चतुष्पथेषु रथ्यासु रूपवान् सुभगो भवेत् ॥
हविर्भिः प्रथमः कल्पो द्वितीयश्चौषधीरसैः ।
वसामेदोस्थिनिर्यासैर्न तु देयः कथञ्चन ॥
भवेद् ऊर्ध्वगतिर्दीपो न कदाचिद् अधोगतिः ।
दाता दीप्यति चाप्येवं न तिर्यग्गतिमाप्नुयात् ॥
ज्वलमानं सदा दीपं न हरेन् नापि नाशयेत् ।
दीपहर्ता नरो बन्धं नाशं क्रोधं तमो व्रजेत् ॥
दीपदाता स्वर्गलोके दीपमालेव राजते ।
यः समालभते नित्यं कुङ्कुमागुरुचन्दनैः ॥
सम्पद्यते नरः प्रेत्य धनेन यशसा श्रिया ।
रक्तचन्दनसम्मिश्रै रक्तपुष्पैः शुचिर्नरः ॥
उदयेऽर्घ्यं सदा दत्त्वा सिद्धिं संवत्सराल्लभेत् ।
उदयात् परिवर्तेत यावद् अस्तमने स्थितः ॥
जपन्न् अभिमुखः किञ्चिन् मन्त्रं स्तोत्रमथापि वा ।
आदित्यव्रतमेतत् तु महापातकनाशनम् ॥
अर्घ्येण सहितं चैव सर्वे साङ्गं प्रदापयेत् ।
उदये श्रद्धया युक्तः सर्वपापैः प्रमुच्यते ॥
सुवर्णधेनुअनड्वाह+ ।वसुधावस्त्रसंयुतम् ।
अर्घ्यप्रदाता लभते सप्तजन्मानुगं फलम् ॥
अग्नौ तोयेऽन्तरिक्षे च शुचौ भूम्यां तथैव च ।
प्रतिमायां तथा पिण्ड्यां देयमर्घ्यं प्रयत्नतः ॥
नापसव्यं न सव्यं च दद्याद् अभिमुखः सदा ।
सघृतं गुग्गुलं वापि रवेर्भक्तिसमन्वितः ॥
तत्क्षणात् सर्वपापेभ्यो मुच्यते नात्र संशयः ।
श्रीवासं चतुरस्रं च देवदारुं तथैव च ॥
कर्पूरागरुधूपानि दत्त्वा वै स्वर्गगामिनः ।
अयने तूत्तरे सूर्यमथवा दक्षिणायने ॥
पूजयित्वा विशेषेण सर्वपापैः प्रमुच्यते ।
विषुवेषूपरागेषु षडशीतिमुखेषु च ॥
पूजयित्वा विशेषेण सर्वपापैः प्रमुच्यते ।
एवं वेलासु सर्वासु सर्वकालं च मानवः ॥
भक्त्या पूजयते योऽर्कं सोऽर्कलोके महीयते ।
कृसरैः पायसैः पूपैः फलमूलघृतौदनैः ॥
बलिं कृत्वा तु सूर्याय सर्वान् कामान् अवाप्नुयात् ।
घृतेन तर्पणं कृत्वा सर्वसिद्धो भवेन् नरः ॥
क्षीरेण तर्पणं कृत्वा मनस्तापैर्न युज्यते ।
दध्ना तु तर्पणं कृत्वा कार्यसिद्धिं लभेन् नरः ॥
स्नानार्थमाहरेद् यस्तु जलं भानोः समाहितः ।
तीर्थेषु शुचितापन्नः स याति परमां गतिम् ॥
छत्त्रं ध्वजं वितानं वा पताकां चामराणि च ।
श्रद्धया भानवे दत्त्वा गतिमिष्टामवाप्नुयात् ॥
यद् यद् द्रव्यं नरो भक्त्या आदित्याय प्रयच्छति ।
तत् तस्य शतसाहस्रमुत्पादयति भास्करः ॥
मानसं वाचिकं वापि कायजं यच्च दुष्कृतम् ।
सर्वं सूर्यप्रसादेन तद् अशेषं व्यपोहति ॥
एकाहेनापि यद् भानोः पूजायाः प्राप्यते फलम् ।
यथोक्तदक्षिणैर्विप्रैर्न तत् क्रतुशतैरपि ॥
मुनय ऊचुः । अहो देवस्य माहात्म्यं श्रुतमेवं जगत्पते ।
भास्करस्य सुरश्रेष्ठ वदतस्तेषु दुर्लभम् ॥
भूयः प्रब्रूहि देवेश यत् पृच्छामो जगत्पते ।
श्रोतुमिच्छामहे ब्रह्मन् परं कौतूहलं हि नः ॥
गृहस्थो ब्रह्मचारी च वानप्रस्थोऽथ भिक्षुकः ।
य इच्छेन् मोक्षमास्थातुं देवतां कां यजेत सः ॥
कुतो ह्यस्याक्षयः स्वर्गः कुतो निःश्रेयसं परम् ।
स्वर्गतश्चैव किं कुर्याद् येन न च्यवते पुनः ॥
देवानां चात्र को देवः पितृणां चैव कः पिता ।
यस्मात् परतरं नास्ति तन् मे ब्रूहि सुरेश्वर ॥
कुतः सृष्टमिदं विश्वं सर्वं स्थावरजङ्गमम् ।
प्रलये च कमभ्येति तद् भवान् वक्तुमर्हति ॥
ब्रह्मोवाच । उद्यन्न् एवैष कुरुते जगद् वितिमिरं करैः ।
नातः परतरो देवः कश्चिद् अन्यो द्विजोत्तमाः ॥
अनादिनिधनो ह्येष पुरुषः शाश्वतोऽव्ययः ।
तापयत्येष त्रींल्लोकान् भवन् रश्मिभिरुल्बणः ॥
सर्वदेवमयो ह्येष तपतां तपनो वरः ।
सर्वस्य जगतो नाथः सर्वसाक्षी जगत्पतिः ॥
सङ्क्षिपत्येष भूतानि तथा विसृजते पुनः ।
एष भाति तपत्येष वर्षत्येष गभस्तिभिः ॥
एष धाता विधाता च भूतादिर्भूतभावनः ।
न ह्येष क्षयमायाति नित्यमक्षयमण्डलः ॥
पितृणां च पिता ह्येष देवतानां हि देवता ।
ध्रुवं स्थानं स्मृतं ह्येतद् यस्मान् न च्यवते पुनः ॥
सर्गकाले जगत् कृत्स्नमादित्यात् सम्प्रसूयते ।
प्रलये च तमभ्येति भास्करं दीप्ततेजसम् ॥
योगिनश्चाप्यसङ्ख्यातास्त्यक्त्वा गृहकलेवरम् ।
वायुर्भूत्वा विशन्त्यस्मिंस्तेजोराशौ दिवाकरे ॥
अस्य रश्मिसहस्राणि शाखा इव विहङ्गमाः ।
वसन्त्याश्रित्य मुनयः संसिद्धा दैवतैः सह ॥
गृहस्था जनकाद्याश्च राजानो योगधर्मिणः ।
वालखिल्यादयश्चैव ऋषयो ब्रह्मवादिनः ॥
वानप्रस्थाश्च ये चान्ये व्यासाद्या भिक्षवस्तथा ।
योगमास्थाय सर्वे ते प्रविष्टाः सूर्यमण्डलम् ॥
शुको व्याससुतः श्रीमान् योगधर्ममवाप्य सः ।
आदित्यकिरणान् गत्वा ह्यपुनर्भावमास्थितः ॥
शब्दमात्रश्रुतिमुखा ब्रह्मविष्णुशिवादयः ।
प्रत्यक्षोऽयं परो देवः सूर्यस्तिमिरनाशनः ॥
तस्माद् अन्यत्र भक्तिर्हि न कार्या शुभमिच्छता ।
यस्माद् दृष्टेरगम्यास्ते देवा विष्णुपुरोगमाः ॥
अतो भवद्भिः सततमभ्यर्च्यो भगवान् रविः ।
स हि माता पिता चैव कृत्स्नस्य जगतो गुरुः ॥
अनाद्यो लोकनाथोऽसौ रश्मिमाली जगत्पतिः ।
मित्रत्वे च स्थितो यस्मात् तपस्तेपे द्विजोत्तमाः ॥
अनादिनिधनो ब्रह्मा नित्यश्चाक्षय एव च ।
सृष्ट्वा ससागरान् द्वीपान् भुवनानि चतुर्दश ॥
लोकानां स हितार्थाय स्थितश्चन्द्रसरित्तटे ।
सृष्ट्वा प्रजापतीन् सर्वान् सृष्ट्वा च विविधाः प्रजाः ॥
ततः शतसहस्रांशुरव्यक्तश्च पुनः स्वयम् ।
कृत्वा द्वादशधात्मानमादित्यमुपपद्यते ॥
इन्द्रो धाताथ पर्जन्यस्त्वष्टा पूषार्यमा भगः ।
विवस्वान् विष्णुरंशश्च वरुणो मित्र एव च ॥
आभिर्द्वादशभिस्तेन सूर्येण परमात्मना ।
कृत्स्नं जगद् इदं व्याप्तं मूर्तिभिश्च द्विजोत्तमाः ॥
तस्य या प्रथमा मूर्तिरादित्यस्येन्द्रसञ्ज्ञिता ।
स्थिता सा देवराजत्वे देवानां रिपुनाशिनी ॥
द्वितीया तस्य या मूर्तिर्नाम्ना धातेति कीर्तिता ।
स्थिता प्रजापतित्वेन विविधाः सृजते प्रजाः ॥
तृतीयार्कस्य या मूर्तिः पर्जन्य इति विश्रुता ।
मेघेष्वेव स्थिता सा तु वर्षते च गभस्तिभिः ॥
चतुर्थी तस्य या मूर्तिर्नाम्ना त्वष्टेति विश्रुता ।
स्थिता वनस्पतौ सा तु ओषधीषु च सर्वतः ॥
पञ्चमी तस्य या मूर्तिर्नाम्ना पूषेति विश्रुता ।
अन्ने व्यवस्थिता सा तु प्रजां पुष्णाति नित्यशः ॥
मूर्तिः षष्ठी रवेर्या तु अर्यमा इति विश्रुता ।
वायोः संसरणा सा तु देवेष्वेव समाश्रिता ॥
भानोर्या सप्तमी मूर्तिर्नाम्ना भगेति विश्रुता ।
भूयिष्व् अवस्थिता सा तु शरीरेषु च देहिनाम् ॥
मूर्तिर्या त्वष्टमी तस्य विवस्वान् इति विश्रुता ।
अग्नौ प्रतिष्ठिता सा तु पचत्यन्नं शरीरिणाम् ॥
नवमी चित्रभानोर्या मूर्तिर्विष्णुश्च नामतः ।
प्रादुर्भवति सा नित्यं देवानामरिसूदनी ॥
दशमी तस्य या मूर्तिरंशुमान् इति विश्रुता ।
वायौ प्रतिष्ठिता सा तु प्रह्लादयति वै प्रजाः ॥
मूर्तिस्त्वेकादशी भानोर्नाम्ना वरुणसञ्ज्ञिता ।
जलेष्ववस्थिता सा तु प्रजां पुष्णाति नित्यशः ॥
मूर्तिर्या द्वादशी भानोर्नाम्ना मित्रेति सञ्ज्ञिता ।
लोकानां सा हितार्थाय स्थिता चन्द्रसरित्तटे ॥
वायुभक्षस्तपस्तेपे स्थित्वा मैत्रेण चक्षुषा ।
अनुगृह्णन् सदा भक्तान् वरैर्नानाविधैस्तु सः ॥
एवं सा जगतां मूर्तिर्हिता विहिता पुरा ।
तत्र मित्रः स्थितो यस्मात् तस्मान् मित्रं परं स्मृतम् ॥
आभिर्द्वादशभिस्तेन सवित्रा परमात्मना ।
कृत्स्नं जगद् इदं व्याप्तं मूर्तिभिश्च द्विजोत्तमाः ॥
तस्माद् ध्येयो नमस्यश्च द्वादशस्थासु मूर्तिषु ।
भक्तिमद्भिर्नरैर्नित्यं तद्गतेनान्तरात्मना ॥
इत्येवं द्वादशादित्यान् नमस्कृत्वा तु मानवः ।
नित्यं श्रुत्वा पठित्वा च सूर्यलोके महीयते ॥
मुनय ऊचुः । यदि तावद् अयं सूर्यश्चादिदेवः सनातनः ।
ततः कस्मात् तपस्तेपे वरेप्सुः प्राकृतो यथा ॥
ब्रह्मोवाच । एतद् वः सम्प्रवक्ष्यामि परं गुह्यं विभावसोः ।
पृष्टं मित्रेण यत् पूर्वं नारदाय महात्मने ॥
प्राङ् मयोक्तास्तु युष्मभ्यं रवेर्द्वादश मूर्तयः ।
मित्रश्च वरुणश्चोभौ तासां तपसि संस्थितौ ॥
अब्भक्षो वरुणस्तासां तस्थौ पश्चिमसागरे ।
मित्रो मित्रवने चास्मिन् वायुभक्षोऽभवत् तदा ॥
अथ मेरुगिरेः शृङ्गात् प्रच्युतो गन्धमादनात् ।
नारदस्तु महायोगी सर्वांल्लोकांश्चरन् वशी ॥
आजगामाथ तत्रैव यत्र मित्रोऽचरत् तपः ।
तं दृष्ट्वा तु तपस्यन्तं तस्य कौतूहलं ह्यभूत् ॥
योऽक्षयश्चाव्ययश्चैव व्यक्ताव्यक्तः सनातनः ।
धृतमेकात्मकं येन त्रैलोक्यं सुमहात्मना ॥
यः पिता सर्वदेवानां पराणामपि यः परः ।
अयजद् देवताः कास्तु पितृन् वा कान् असौ यजेत् ।
इति सञ्चिन्त्य मनसा तं देवं नारदोऽब्रवीत् ॥
नारद उवाच । वेदेषु सपुराणेषु साङ्गोपाङ्गेषु गीयसे ।
त्वमजः शाश्वतो धाता त्वं निधानमनुत्तमम् ॥
भूतं भव्यं भवच्चैव त्वयि सर्वं प्रतिष्ठितम् ।
चत्वारश्चाश्रमा देव गृहस्थाद्यास्तथैव हि ॥
यजन्ति त्वामहरहस्त्वां मूर्तित्वं समाश्रितम् ।
पिता माता च सर्वस्य दैवतं त्वं हि शाश्वतम् ॥
यजसे पितरं कं त्वं देवं वापि न विद्महे ॥
मित्र उवाच । अवाच्यमेतद् वक्तव्यं परं गुह्यं सनातनम् ।
त्वयि भक्तिमति ब्रह्मन् प्रवक्ष्यामि यथातथम् ॥
यत् तत् सूक्ष्ममविज्ञेयमव्यक्तमचलं ध्रुवम् ।
इन्द्रियैरिन्द्रियार्थैश्च सर्वभूतैर्विवर्जितम् ॥
स ह्यन्तरात्मा भूतानां क्षेत्रज्ञश्चैव कथ्यते ।
त्रिगुणाद् व्यतिरिक्तोऽसौ पुरुषश्चैव कल्पितः ॥
हिरण्यगर्भो भगवान् सैव बुद्धिरिति स्मृतः ।
महान् इति च योगेषु प्रधानमिति कथ्यते ॥
साङ्ख्ये च कथ्यते योगे नामभिर्बहुधात्मकः ।
स च त्रिरूपो विश्वात्मा शर्वोऽक्षर इति स्मृतः ॥
धृतमेकात्मकं तेन त्रैलोक्यमिदमात्मना ।
अशरीरः शरीरेषु सर्वेषु निवसत्यसौ ॥
वसन्न् अपि शरीरेषु न स लिप्येत कर्मभिः ।
ममान्तरात्मा तव च ये चान्ये देहसंस्थिताः ॥
सर्वेषां साक्षिभूतोऽसौ न ग्राह्यः केनचित् क्वचित् ।
सगुणो निर्गुणो विश्वो ज्ञानगम्यो ह्यसौ स्मृतः ॥
सर्वतःपाणिपादान्तः सर्वतोक्षिशिरोमुखः ।
सर्वतःश्रुतिमांल्लोके सर्वमावृत्य तिष्ठति ॥
विश्वमूर्धा विश्वभुजो विश्वपादाक्षिनासिकः ।
एकश्चरति वै क्षेत्रे स्वैरचारी यथासुखम् ॥
क्षेत्राणीह शरीराणि तेषां चैव यथासुखम् ।
तानि वेत्ति स योगात्मा ततः क्षेत्रज्ञ उच्यते ॥
अव्यक्ते च पुरे शेते पुरुषस्तेन चोच्यते ।
विश्वं बहुविधं ज्ञेयं स च सर्वत्र उच्यते ॥
तस्मात् स बहुरूपत्वाद् विश्वरूप इति स्मृतः ।
तस्यैकस्य महत्त्वं हि स चैकः पुरुषः स्मृतः ॥
महापुरुषशब्दं हि बिभर्त्येकः सनातनः ।
स तु विधिक्रियायत्तः सृजत्यात्मानमात्मना ॥
शतधा सहस्रधा चैव तथा शतसहस्रधा ।
कोटिशश्च करोत्येष प्रत्यगात्मानमात्मना ॥
आकाशात् पतितं तोयं याति स्वाद्वन्तरं यथा ।
भूमे रसविशेषेण तथा गुणरसात् तु सः ॥
एक एव यथा वायुर्देहेष्वेव हि पञ्चधा ।
एकत्वं च पृथक्त्वं च तथा तस्य न संशयः ॥
स्थानान्तरविशेषाच्च यथाग्निर्लभते पराम् ।
सञ्ज्ञां तथा मुने सोऽयं ब्रह्मादिषु तथाप्नुयात् ॥
यथा दीपसहस्राणि दीप एकः प्रसूयते ।
तथा रूपसहस्राणि स एकः सम्प्रसूयते ॥
यदा स बुध्यत्यात्मानं तदा भवति केवलः ।
एकत्वप्रलये चास्य बहुत्वं च प्रवर्तते ॥
नित्यं हि नास्ति जगति भूतं स्थावरजङ्गमम् ।
अक्षयश्चाप्रमेयश्च सर्वगश्च स उच्यते ॥
तस्माद् अव्यक्तमुत्पन्नं त्रिगुणं द्विजसत्तमाः ।
अव्यक्ताव्यक्तभावस्था या सा प्रकृतिरुच्यते ॥
तां योनिं ब्रह्मणो विद्धि योऽसौ सदसदात्मकः ।
लोके च पूज्यते योऽसौ दैवे पित्र्ये च कर्मणि ॥
नास्ति तस्मात् परो ह्यन्यः पिता देवोऽपि वा द्विजाः ।
आत्मना स तु विज्ञेयस्ततस्तं पूजयाम्यहम् ॥
स्वर्गेष्वपि हि ये केचित् तं नमस्यन्ति देहिनः ।
तेन गच्छन्ति देवर्षे तेनोद्दिष्टफलां गतिम् ॥
तं देवाः स्वाश्रमस्थाश्च नानामूर्तिसमाश्रिताः ।
भक्त्या सम्पूजयन्त्याद्यं गतिश्चैषां ददाति सः ॥
स हि सर्वगतश्चैव निर्गुणश्चैव कथ्यते ।
एवं मत्वा यथाज्ञानं पूजयामि दिवाकरम् ॥
ये च तद्भाविता लोक एकतत्त्वं समाश्रिताः ।
एतद् अप्यधिकं तेषां यद् एकं प्रविशन्त्युत ॥
इति गुह्यसमुद्देशस्तव नारद कीर्तितः ।
अस्मद्भक्त्यापि देवर्षे त्वयापि परमं स्मृतम् ॥
सुरैर्वा मुनिभिर्वापि पुराणैर्वरदं स्मृतम् ।
सर्वे च परमात्मानं पूजयन्ति दिवाकरम् ॥
ब्रह्मोवाच । एवमेतत् पुराख्यातं नारदाय तु भानुना ।
मयापि च समाख्याता कथा भानोर्द्विजोत्तमाः ॥
इदमाख्यानमाख्येयं मयाख्यातं द्विजोत्तमाः ।
न ह्यनादित्यभक्ताय इदं देयं कदाचन ॥
यश्चैतच्छ्रावयेन् नित्यं यश्चैव शृणुयान् नरः ।
स सहस्रार्चिषं देवं प्रविशेन् नात्र संशयः ॥
मुच्येतार्तस्तथा रोगाच्छ्रुत्वेमामादितः कथाम् ।
जिज्ञासुर्लभते ज्ञानं गतिमिष्टां तथैव च ॥
क्षणेन लभतेऽध्वानमिदं यः पठते मुने ।
यो यं कामयते कामं स तं प्राप्नोत्यसंशयम् ॥
तस्माद् भवद्भिः सततं स्मर्तव्यो भगवान् रविः ।
स च धाता विधाता च सर्वस्य जगतः प्रभुः ॥
ब्रह्मोवाच । आदित्यमूलमखिलं त्रैलोक्यं मुनिसत्तमाः ।
भवत्यस्माज्जगत् सर्वं सदेवासुरमानुषम् ॥
रुद्रोपेन्द्रमहेन्द्राणां विप्रेन्द्रत्रिदिवौकसाम् ।
महाद्युतिमतां चैव तेजोऽयं सार्वलौकिकम् ॥
सर्वात्मा सर्वलोकेशो देवदेवः प्रजापतिः ।
सूर्य एव त्रिलोकस्य मूलं परमदैवतम् ॥
अग्नौ प्रास्ताहुतिः सम्यग् आदित्यमुपतिष्ठते ।
आदित्याज्जायते वृष्टिर्वृष्टेरन्नं ततः प्रजाः ॥
सूर्यात् प्रसूयते सर्वं तत्र चैव प्रलीयते ।
भावाभावौ हि लोकानामादित्यान् निःसृतौ पुरा ॥
एतत् तु ध्यानिनां ध्यानं मोक्षश्चाप्येष मोक्षिणाम् ।
तत्र गच्छन्ति निर्वाणं जायन्तेऽस्मात् पुनः पुनः ॥
क्षणा मुहूर्ता दिवसा निशा पक्षाश्च नित्यशः ।
मासाः संवत्सराश्चैव ऋतवश्च युगानि च ॥
अथादित्याद् ऋते ह्येषां कालसङ्ख्या न विद्यते ।
कालाद् ऋते न नियमो नाग्नौ विहरणक्रिया ॥
ऋतूनामविभागश् ततः पुष्पफलं कुतः ।
कुतो वै सस्यनिष्पत्तिस्तृणौषधिगणः कुतः ॥
अभावो व्यवहाराणां जन्तूनां दिवि चेह च ।
जगत्प्रभावाद् विशते भास्कराद् वारितस्करात् ॥
नावृष्ट्या तपते सूर्यो नावृष्ट्या परिशुष्यति ।
नावृष्ट्या परिधिं धत्ते वारिणा दीप्यते रविः ॥
वसन्ते कपिलः सूर्यो ग्रीष्मे काञ्चनसंनिभः ।
श्वेतो वर्षासु वर्णेन पाण्डुः शरदि भास्करः ॥
हेमन्ते ताम्रवर्णाभः शिशिरे लोहितो रविः ।
इति वर्णाः समाख्याताः सूर्यस्य ऋतुसम्भवाः ॥
ऋतुस्वभाववर्णैश्च सूर्यः क्षेमसुभिक्षकृत् ।
अथादित्यस्य नामानि सामान्यानि द्विजोत्तमाः ॥
द्वादशैव पृथक्त्वेन तानि वक्ष्याम्यशेषतः ।
आदित्यः सविता सूर्यो मिहिरोऽर्कः प्रभाकरः ॥
मार्तण्डो भास्करो भानुश्चित्रभानुर्दिवाकरः ।
रविर्द्वादशभिस्तेषां ज्ञेयः सामान्यनामभिः ॥
विष्णुर्धाता भगः पूषा मित्रेन्द्रौ वरुणोऽर्यमा ।
विवस्वान् अंशुमांस्त्वष्टा पर्जन्यो द्वादशः स्मृतः ॥
इत्येते द्वादशादित्याः पृथक्त्वेन व्यवस्थिताः ।
उत्तिष्ठन्ति सदा ह्येते मासैर्द्वादशभिः क्रमात् ॥
विष्णुस्तपति चैत्रे तु वैशाखे चार्यमा तथा ।
विवस्वाञ् ज्येष्ठमासे तु आषाढे चांशुमान् स्मृतः ॥
पर्जन्यः श्रावणे मासि वरुणः प्रौष्ठसञ्ज्ञके ।
इन्द्र आश्वयुजे मासि धाता तपति कार्त्तिके ॥
मार्गशीर्षे तथा मित्रः पौषे पूषा दिवाकरः ।
माघे भगस्तु विज्ञेयस्त्वष्टा तपति फाल्गुने ॥
शतैर्द्वादशभिर्विष्णू रश्मिभिर्दीप्यते सदा ।
दीप्यते गोसहस्रेण शतैश्च त्रिभिरर्यमा ॥
द्विःसप्तकैर्विवस्वांस्तु अंशुमान् पञ्चभिस्त्रिभिः ।
विवस्वान् इव पर्जन्यो वरुणश्चार्यमा तथा ॥
मित्रवद् भगवांस्त्वष्टा सहस्रेण शतेन च ।
इन्द्रस्तु द्विगुणैः षड्भिर्धातैकादशभिः शतैः ॥
सहस्रेण तु मित्रो वै पूषा तु नवभिः शतैः ।
उत्तरोपक्रमेऽर्कस्य वर्धन्ते रश्मयस्तथा ॥
दक्षिणोपक्रमे भूयो ह्रसन्ते सूर्यरश्मयः ।
एवं रश्मिसहस्रं तु सूर्यलोकाद् अनुग्रहम् ॥
एवं नाम्नां चतुर्विंशद् एक एषां प्रकीर्तितः ।
विस्तरेण सहस्रं तु पुनरन्यत् प्रकीर्तितम् ॥
मुनय ऊचुः । ये तन्नामसहस्रेण स्तुवन्त्यर्कं प्रजापते ।
तेषां भवति किं पुण्यं गतिश्च परमेश्वर ॥
ब्रह्मोवाच । शृणुध्वं मुनिशार्दूलाः सारभूतं सनातनम् ।
अलं नामसहस्रेण पठन्न् एवं स्तवं शुभम् ॥
यानि नामानि गुह्यानि पवित्राणि शुभानि च ।
तानि वः कीर्तयिष्यामि शृणुध्वं भास्करस्य वै ॥
विकर्तनो विवस्वांश्च मार्तण्डो भास्करो रविः ।
लोकप्रकाशकः श्रीमांल्लोकचक्षुर्महेश्वरः ॥
लोकसाक्षी त्रिलोकेशः कर्ता हर्ता तमिस्रहा ।
तपनस्तापनश्चैव शुचिः सप्ताश्ववाहनः ॥
गभस्तिहस्तो ब्रह्मा च सर्वदेवनमस्कृतः ।
एकविंशति इत्येष स्तव इष्टः सदा रवेः ॥
शरीरारोग्यदश्चैव धनवृद्धियशस्करः ।
स्तवराज इति ख्यातस्त्रिषु लोकेषु विश्रुतः ॥
य एतेन द्विजश्रेष्ठा द्विसन्ध्येऽस्तमनोदये ।
स्तौति सूर्यं शुचिर्भूत्वा सर्वपापैः प्रमुच्यते ॥
मानसं वाचिकं वापि देहजं कर्मजं तथा ।
एकजप्येन तत् सर्वं नश्यत्यर्कस्य संनिधौ ॥
एकजप्यश्च होमश्च सन्ध्योपासनमेव च ।
धूपमन्त्रार्घ्यमन्त्रश्च बलिमन्त्रस्तथैव च ॥
अन्नप्रदाने दाने च प्रणिपाते प्रदक्षिणे ।
पूजितोऽयं महामन्त्रः सर्वपापहरः शुभः ॥
तस्माद् यूयं प्रयत्नेन स्तवेनानेन वै द्विजाः ।
स्तुवीध्वं वरदं देवं सर्वकामफलप्रदम् ॥
मुनय ऊचुः । निर्गुणः शाश्वतो देवस्त्वया प्रोक्तो दिवाकरः ।
पुनर्द्वादशधा जातः श्रुतोऽस्माभिस्त्वयोदितः ॥
स कथं तेजसो रश्मिः स्त्रिया गर्भे महाद्युतिः ।
सम्भूतो भास्करो जातस्तत्र नः संशयो महान् ॥
ब्रह्मोवाच । दक्षस्य हि सुताः श्रेष्ठा बभूवुः षष्टिः शोभनाः ।
अदितिर्दितिर्दनुश्चैव विनताद्यास्तथैव च ॥
दक्षस्ताः प्रददौ कन्याः कश्यपाय त्रयोदश ।
अदितिर्जनयामास देवांस्त्रिभुवनेश्वरान् ॥
दैत्यान् दितिर्दनुश्चोग्रान् दानवान् बलदर्पितान् ।
विनताद्यास्तथा चान्याः सुषुवुः स्थानुजङ्गमान् ॥
तस्याथ पुत्रदौहित्रैः पौत्रदौहित्रकादिभिः ।
व्याप्तमेतज्जगत् सर्वं तेषां तासां च वै मुने ॥
तेषां कश्यपपुत्राणां प्रधाना देवतागणाः ।
सात्त्विका राजसाश्चान्ये तामसाश्च गणाः स्मृताः ॥
देवान् यज्ञभुजश्चक्रे तथा त्रिभुवनेश्वरान् ।
स्रष्टा ब्रह्मविदां श्रेष्ठः परमेष्ठी प्रजापतिः ॥
तान् अबाधन्त सहिताः सापत्न्याद् दैत्यदानवाः ।
ततो निराकृतान् पुत्रान् दैतेयैर्दानवैस्तथा ॥
हतं त्रिभुवनं दृष्ट्वा अदितिर्मुनिसत्तमाः ।
आच्छिनद् यज्ञभागांश्च क्षुधा सम्पीडितान् भृशम् ॥
आराधनाय सवितुः परं यत्नं प्रचक्रमे ।
एकाग्रा नियताहारा परं नियममास्थिता ।
तुष्टाव तेजसां राशिं गगनस्थं दिवाकरम् ॥
अदितिरुवाच । नमस्तुभ्यं परं सूक्ष्मं सुपुण्यं बिभ्रतेऽतुलम् ।
धाम धामवतामीशं धामाधारं च शाश्वतम् ॥
जगतामुपकाराय त्वामहं स्तौमि गोपते ।
आददानस्य यद् रूपं तीव्रं तस्मै नमाम्यहम् ॥
ग्रहीतुमष्टमासेन कालेनाम्बुमयं रसम् ।
बिभ्रतस्तव यद् रूपमतितीव्रं नतास्मि तत् ॥
समेतमग्निसोमाभ्यां नमस्तस्मै गुणात्मने ।
यद् रूपम् ऋग्यजुःसाम्नामैक्येन तपते तव ॥
विश्वमेतत् त्रयीसञ्ज्ञं नमस्तस्मै विभावसो ।
यत् तु तस्मात् परं रूपमोमित्युक्त्वाभिसंहितम् ।
अस्थूलं स्थूलममलं नमस्तस्मै सनातन ॥
ब्रह्मोवाच । एवं सा नियता देवी चक्रे स्तोत्रमहर्निशम् ।
निराहारा विवस्वन्तमारिराधयिषुर्द्विजाः ॥
ततः कालेन महता भगवांस्तपनो द्विजाः ।
प्रत्यक्षतामगात् तस्या दाक्षायण्या द्विजोत्तमाः ॥
सा ददर्श महाकूटं तेजसोऽम्बरसंवृतम् ।
भूमौ च संस्थितं भास्वज्+ ।ज्वालाभिरतिदुर्दृशम् ।
तं दृष्ट्वा च ततो देवी साध्वसं परमं गता ॥
अदितिरुवाच । जगदाद्य प्रसीदेति न त्वां पश्यामि गोपते ।
प्रसादं कुरु पश्येयं यद् रूपं ते दिवाकर ।
भक्तानुकम्पक विभो त्वद्भक्तान् पाहि मे सुतान् ॥
ब्रह्मोवाच । ततः स तेजसस्तस्माद् आविर्भूतो विभावसुः ।
अदृश्यत तदादित्यस्तप्तताम्रोपमः प्रभुः ॥
ततस्तां प्रणतां देवीं तस्यासन्दर्शने द्विजाः ।
प्राह भास्वान् वृणुष्वैकं वरं मत्तो यमिच्छसि ॥
प्रणता शिरसा सा तु जानुपीडितमेदिनी ।
प्रत्युवाच विवस्वन्तं वरदं समुपस्थितम् ॥
अदितिरुवाच । देव प्रसीद पुत्राणां हृतं त्रिभुवनं मम ।
यज्ञभागाश्च दैतेयैर्दानवैश्च बलाधिकैः ॥
तन्निमित्तं प्रसादं त्वं कुरुष्व मम गोपते ।
अंशेन तेषां भ्रातृत्वं गत्वा तान् नाशये रिपून् ॥
यथा मे तनया भूयो यज्ञभागभुजः प्रभो ।
भवेयुरधिपाश्चैव त्रैलोक्यस्य दिवाकर ॥
तथानुकल्पं पुत्राणां सुप्रसन्नो रवे मम ।
कुरु प्रसन्नार्तिहर कार्यं कर्ता उच्यते ॥
ब्रह्मोवाच । ततस्तामाह भगवान् भास्करो वारितस्करः ।
प्रणतामदितिं विप्राः प्रसादसुमुखो विभुः ॥
सूर्य उवाच । सहस्रांशेन ते गर्भः सम्भूयाहमशेषतः ।
त्वत्पुत्रशत्रून् दक्षोऽहं नाशयाम्याशु निर्वृतः ॥
ब्रह्मोवाच । इत्युक्त्वा भगवान् भास्वान् अन्तर्धानमुपागतः ।
निवृत्ता सापि तपसः सम्प्राप्ताखिलवाञ्छिता ॥
ततो रश्मिसहस्रात् तु सुषुम्नाख्यो रवेः करः ।
ततः संवत्सरस्यान्ते तत्कामपूरणाय सः ॥
निवासं सविता चक्रे देवमातुस्तदोदरे ।
कृच्छ्रचान्द्रायणादींश्च सा चक्रे सुसमाहिता ॥
शुचिना धारयाम्येनं दिव्यं गर्भमिति द्विजाः ।
ततस्तां कश्यपः प्राह किञ्चित्कोपप्लुताक्षरम् ॥
कश्यप उवाच । किं मारयसि गर्भाण्डमिति नित्योपवासिनी ।
ब्रह्मोवाच । सा च तं प्राह गर्भाण्डमेतत् पश्येति कोपना ।
न मारितं विपक्षाणां मृत्युरेव भविष्यति ॥
इत्युक्त्वा तं तदा गर्भमुत्ससर्ज सुरारणिः ।
जाज्वल्यमानं तेजोभिः पत्युर्वचनकोपिता ॥
तं दृष्ट्वा कश्यपो गर्भमुद्यद्भास्करवर्चसम् ।
तुष्टाव प्रणतो भूत्वा वाग्भिराद्याभिरादरात् ॥
संस्तूयमानः स तदा गर्भाण्डात् प्रकटोऽभवत् ।
पद्मपत्त्रसवर्णाभस्तेजसा व्याप्तदिङ्मुखः ॥
अथान्तरिक्षाद् आभाष्य कश्यपं मुनिसत्तमम् ।
सतोयमेघगम्भीरा वाग् उवाचाशरीरिणी ॥
वाग् उवाच । मारितन्तेपतः  प्रोक्तमेतद् अण्डं त्वयादितेः ।
तस्मान् मुने सुतस्तेऽयं मार्तण्डाख्यो भविष्यति ॥
हनिष्यत्यसुरांश्चायं यज्ञभागहरान् अरीन् ।
देवा निशम्येति वचो गगनात् समुपागतम् ॥
प्रहर्षमतुलं याता दानवाश्च हतौजसः ।
ततो युद्धाय दैतेयान् आजुहाव शतक्रतुः ॥
सह देवैर्मुदा युक्तो दानवाश्च तमभ्ययुः ।
तेषां युद्धमभूद् घोरं देवानामसुरैः सह ॥
शस्त्रास्त्रवृष्टिसन्दीप्त+ ।समस्तभुवनान्तरम् ।
तस्मिन् युद्धे भगवता मार्तण्डेन निरीक्षिताः ॥
तेजसा दह्यमानास्ते भस्मीभूता महासुराः ।
ततः प्रहर्षमतुलं प्राप्ताः सर्वे दिवौकसः ॥
तुष्टुवुस्तेजसां योनिं मार्तण्डमदितिं तथा ।
स्वाधिकारांस्ततः प्राप्ता यज्ञभागांश्च पूर्ववत् ॥
भगवान् अपि मार्तण्डः स्वाधिकारमथाकरोत् ।
कदम्बपुष्पवद् भास्वान् अधश्चोर्ध्वं च रश्मिभिः ।
वृतोऽग्निपिण्डसदृशो दध्रे नातिस्फुटं वपुः ॥
मुनय ऊचुः । कथं कान्ततरं पश्चाद् रूपं संलब्धवान् रविः ।
कदम्बगोलकाकारं तन् मे ब्रूहि जगत्पते ॥
ब्रह्मोवाच । त्वष्टा तस्मै ददौ कन्यां सञ्ज्ञां नाम विवस्वते ।
प्रसाद्य प्रणतो भूत्वा विश्वकर्मा प्रजापतिः ॥
त्रीण्यपत्यान्यसौ तस्यां जनयामास गोपतिः ।
द्वौ पुत्रौ सुमहाभागौ कन्यां च यमुनां तथा ॥
यत् तेजोऽभ्यधिकं तस्य मार्तण्डस्य विवस्वतः ।
तेनातितापयामास त्रींल्लोकान् सचराचरान् ॥
तद् रूपं गोलकाकारं दृष्ट्वा सञ्ज्ञा विवस्वतः ।
असहन्ती महत् तेजः स्वां छायां वाक्यमब्रवीत् ॥
सञ्ज्ञोवाच । अहं यास्यामि भद्रं ते स्वमेव भवनं पितुः ।
निर्विकारं त्वयात्रैव स्थेयं मच्छासनाच्छुभे ॥
इमौ च बालकौ मह्यं कन्या च वरवर्णिनी ।
सम्भाव्या नैव चाख्येयमिदं भगवते त्वया ॥
छायोवाच । आ कचग्रहणाद् देवि आ शापान् नैव कर्हिचित् ।
आख्यास्यामि मतं तुभ्यं गम्यतां यत्र वाञ्छितम् ॥
इत्युक्ता व्रीडिता सञ्ज्ञा जगाम पितृमन्दिरम् ।
वत्सराणां सहस्रं तु वसमाना पितुर्गृहे ॥
भर्तुः समीपं याहीति पित्रोक्ता सा पुनः पुनः ।
आगच्छद् वडवा भूत्वा कुरून् अथोत्तरांस्ततः ॥
तत्र तेपे तपः साध्वी निराहारा द्विजोत्तमाः ।
पितुः समीपं यातायां सञ्ज्ञायां वाक्यतत्परा ॥
तद्रूपधारिणी छाया भास्करं समुपस्थिता ।
तस्यां च भगवान् सूर्यः सञ्ज्ञेयमिति चिन्तयन् ॥
तथैव जनयामास द्वौ पुत्रौ कन्यकां तथा ।
सञ्ज्ञा तु पार्थिवी तेषामात्मजानां तथाकरोत् ॥
स्नेहं न पूर्वजातानां तथा कृतवती तु सा ।
मनुस्तत् क्षान्तवांस्तस्या यमस्तस्या न चक्षमे ॥
बहुधा पीड्यमानस्तु पितुः पत्या सुदुःखितः ।
स वै कोपाच्च बाल्याच्च भाविनोऽर्थस्य वै बलात् ।
पदा सन्तर्जयामास न तु देहे न्यपातयत् ॥
छायोवाच । पदा तर्जयसे यस्मात् पितुर्भार्यां गरीयसीम् ।
तस्मात् तवैष चरणः पतिष्यति न संशयः ॥
ब्रह्मोवाच । यमस्तु तेन शापेन भृशं पीडितमानसः ।
मनुना सह धर्मात्मा पित्रे सर्वं न्यवेदयत् ॥
यम उवाच । स्नेहेन तुल्यमस्मासु माता देव न वर्तते ।
विसृज्य ज्यायसं भक्त्या कनीयांसं बुभूषति ॥
तस्यां मयोद्यतः पादो न तु देहे निपातितः ।
बाल्याद् वा यदि वा मोहात् तद् भवान् क्षन्तुमर्हसि ॥
शप्तोऽहं तात कोपेन जनन्या तनयो यतः ।
ततो मन्ये न जननीमिमां वै तपतां वर ॥
तव प्रसादाच्चरणो भगवन् न पतेद् यथा ।
मातृशापाद् अयं मेऽद्य तथा चिन्तय गोपते ॥
रविरुवाच । असंशयं महत् पुत्र भविष्यत्यत्र कारणम् ।
येन त्वामाविशत् क्रोधो धर्मज्ञं धर्मशीलिनम् ॥
सर्वेषामेव शापानां प्रतिघातो हि विद्यते ।
न तु मात्राभिशप्तानां क्वचिच्छापनिवर्तनम् ॥
न शक्यमेतन् मिथ्या तु कर्तुं मातुर्वचस्तव ।
किञ्चित् तेऽहं विधास्यामि पुत्रस्नेहाद् अनुग्रहम् ॥
कृमयो मांसमादाय प्रयास्यन्ति महीतलम् ।
कृतं तस्या वचः सत्यं त्वं च त्रातो भविष्यसि ॥
ब्रह्मोवाच । आदित्यस्त्वब्रवीच्छायां किमर्थं तनयेषु वै ।
तुल्येष्वप्यधिकः स्नेह एकं प्रति कृतस्त्वया ॥
नूनं नैषां त्वं जननी सञ्ज्ञा कापि त्वमागता ।
निर्गुणेष्वप्यपत्येषु माता शापं न दास्यति ॥
सा तत्परिहरन्ती च शापाद् भीता तदा रवेः ।
कथयामास वृत्तान्तं स श्रुत्वा श्वशुरं ययौ ॥
स चापि तं यथान्यायमर्चयित्वा तदा रविम् ।
निर्दग्धुकामं रोषेण सान्त्वयानस्तमब्रवीत् ॥
विश्वकर्मोवाच । तवातितेजसा व्याप्तमिदं रूपं सुदुःसहम् ।
असहन्ती तु तत् सञ्ज्ञा वने चरति वै तपः ॥
द्रक्ष्यते तां भवान् अद्य स्वां भार्यां शुभचारिणीम् ।
रूपार्थं भवतोऽरण्ये चरन्तीं सुमहत् तपः ॥
श्रुतं मे ब्रह्मणो वाक्यं तव तेजोवरोधने ।
रूपं निर्वर्तयाम्यद्य तव कान्तं दिवस्पते ॥
ब्रह्मोवाच । ततस्तथेति तं प्राह त्वष्टारं भगवान् रविः ।
ततो विवस्वतो रूपं प्राग् आसीत् परिमण्डलम् ॥
विश्वकर्मा त्वनुज्ञातः शाकद्वीपे विवस्वता ।
भ्रमिमारोप्य तत्तेजः+ ।शातनायोपचक्रमे ॥
भ्रमताशेषजगतां नाभिभूतेन भास्वता ।
समुद्राद्रिवनोपेता त्वारुरोह मही नभः ॥
गगनं चाखिलं विप्राः सचन्द्रग्रहतारकम् ।
अधोगतं महाभागा बभूवाक्षिप्तमाकुलम् ॥
विक्षिप्तसलिलाः सर्वे बभूवुश्च तथार्णवाः ।
व्यभिद्यन्त महाशैलाः शीर्णसानुनिबन्धनाः ॥
ध्रुवाधाराण्यशेषाणि धिष्ण्यानि मुनिसत्तमाः ।
त्रुट्यद्रश्मिनिबन्धीनि बन्धनानि अधो ययुः ॥
वेगभ्रमणसम्पात+ ।वायुक्षिप्ताः सहस्रशः ।
व्यशीर्यन्त महामेघा घोरारावविराविणः ॥
भास्वद्भ्रमणविभ्रान्त+ ।भूम्याकाशरसातलम् ।
जगद् आकुलमत्यर्थं तदासीन् मुनिसत्तमाः ॥
त्रैलोक्यमाकुलं वीक्ष्य भ्रममाणं सुरर्षयः ।
देवाश्च ब्रह्मणा सार्धं भास्वन्तमभितुष्टुवुः ॥
आदिदेवोऽसि देवानां जातस्त्वं भूतये भुवः ।
सर्गस्थित्यन्तकालेषु त्रिधा भेदेन तिष्ठसि ॥
स्वस्ति तेऽस्तु जगन्नाथ घर्मवर्षदिवाकर ।
इन्द्रादयस्तदा देवा लिख्यमानमथास्तुवन् ॥
जय देव जगत्स्वामिञ् जयाशेषजगत्पते ।
ऋषयश्च ततः सप्त वसिष्ठात्रिपुरोगमाः ॥
तुष्टुवुर्विविधैः स्तोत्रैः स्वस्ति स्वस्तीतिवादिनः ।
वेदोक्तिभिरथाग्र्याभिर्वालखिल्याश्च तुष्टुवुः ॥
अग्निराद्याश्च भास्वन्तं लिख्यमानं मुदा युताः ।
त्वं नाथ मोक्षिणां मोक्षो ध्येयस्त्वं ध्यानिनां परः ॥
त्वं गतिः सर्वभूतानां कर्मकाण्डविवर्तिनाम् ।
सम्पूज्यस्त्वं तु देवेश शं नोऽस्तु जगतां पते ॥
शं नोऽस्तु द्विपदे नित्यं शं नश्चास्तु चतुष्पदे ।
ततो विद्याधरगणा यक्षराक्षसपन्नगाः ॥
कृताञ्जलिपुटाः सर्वे शिरोभिः प्रणता रविम् ।
ऊचुस्ते विविधा वाचो मनःश्रोत्रसुखावहाः ॥
सह्यं भवतु तेजस्ते भूतानां भूतभावन ।
ततो हाहाहूहूश्चैव नारदस्तुम्बुरुस्तथा ॥
उपगायितुमारब्धा गान्धर्वकुशला रविम् ।
षड्जमध्यमगान्धार+ ।गानत्रयविशारदाः ॥
मूर्छनाभिश्च तालैश्च सम्प्रयोगैः सुखप्रदम् ।
विश्वाची च घृताची च उर्वश्यथ तिलोत्तमाः ॥
मेनका सहजन्या च रम्भा चाप्सरसां वरा ।
ननृतुर्जगतामीशे लिख्यमाने विभावसौ ॥
भावहावविलासाद्यान् कुर्वत्योऽभिनयान् बहून् ।
प्रावाद्यन्त ततस्तत्र वीणा वेण्वादिझर्झराः ॥
पणवाः पुष्कराश्चैव मृदङ्गाः पटहानकाः ।
देवदुन्दुभयः शङ्खाः शतशोऽथ सहस्रशः ॥
गायद्भिश्चैव नृत्यद्भिर्गन्धर्वैरप्सरोगणैः ।
तूर्यवादित्रघोषैश्च सर्वं कोलाहलीकृतम् ॥
ततः कृताञ्जलिपुटा भक्तिनम्रात्ममूर्तयः ।
लिख्यमानं सहस्रांशुं प्रणेमुः सर्वदेवताः ॥
ततः कोलाहले तस्मिन् सर्वदेवसमागमे ।
तेजसः शातनं चक्रे विश्वकर्मा शनैः शनैः ॥
आजानुलिखितश्चासौ निपुणं विश्वकर्मणा ।
नाभ्यनन्दत् तु लिखनं ततस्तेनावतारितः ॥
न तु निर्भर्त्सितं रूपं तेजसो हननेन तु ।
कान्तात् कान्ततरं रूपमधिकं शुशुभे ततः ॥
इति हिमजलघर्मकालहेतोर्।
हरकमलासनविष्णुसंस्तुतस्य ।
तदुपरि लिखनं निशम्य भानोर्।
व्रजति दिवाकरलोकमायुषोऽन्ते ॥
एवं जन्म रवेः पूर्वं बभूव मुनिसत्तमाः ।
रूपं च परमं तस्य मया सम्परिकीर्तितम् ॥
मुनय ऊचुः । भूयोऽपि कथयास्माकं कथां सूर्यसमाश्रिताम् ।
न तृप्तिमधिगच्छामः शृण्वन्तस्तां कथां शुभाम् ॥
योऽयं दीप्तो महातेजा वह्निराशिसमप्रभः ।
एतद् वेदितुमिच्छामः प्रभावोऽस्य कुतः प्रभो ॥
ब्रह्मोवाच । तमोभूतेषु लोकेषु नष्टे स्थावरजङ्गमे ।
प्रकृतेर्गुणहेतुस्तु पूर्वं बुद्धिरजायत ॥
अहङ्कारस्ततो जातो महाभूतप्रवर्तकः ।
वाय्वग्निरापः खं भूमिस्ततस्त्वण्डमजायत ॥
तस्मिन्न् अण्डे त्विमे लोकाः सप्त चैव प्रतिष्ठिताः ।
पृथिवी सप्तभिर्द्वीपैः समुद्रैश्चैव सप्तभिः ॥
तत्रैवावस्थितो ह्यासीद् अहं विष्णुर्महेश्वरः ।
विमूढास्तामसाः सर्वे प्रध्यायन्ति तमीश्वरम् ॥
ततो वै सुमहातेजाः प्रादुर्भूतस्तमोनुदः ।
ध्यानयोगेन चास्माभिर्विज्ञातः सविता तदा ॥
ज्ञात्वा च परमात्मानं सर्व एव पृथक् पृथक् ।
दिव्याभिः स्तुतिभिर्देवः स्तुतोऽस्माभिस्तदेश्वरः ॥
आदिदेवोऽसि देवानामैश्वर्याच्च त्वमीश्वरः ।
आदिकर्तासि भूतानां देवदेवो दिवाकरः ॥
जीवनः सर्वभूतानां देवगन्धर्वरक्षसाम् ।
मुनिकिंनरसिद्धानां तथैवोरगपक्षिणाम् ॥
त्वं ब्रह्मा त्वं महादेवस्त्वं विष्णुस्त्वं प्रजापतिः ।
वायुरिन्द्रश्च सोमश्च विवस्वान् वरुणस्तथा ॥
त्वं कालः सृष्टिकर्ता च हर्ता भर्ता तथा प्रभुः ।
सरितः सागराः शैला विद्युदिन्द्रधनूंषि च ॥
प्रलयः प्रभवश्चैव व्यक्ताव्यक्तः सनातनः ।
ईश्वरात् परतो विद्या विद्यायाः परतः शिवः ॥
शिवात् परतरो देवस्त्वमेव परमेश्वरः ।
सर्वतःपाणिपादान्तः सर्वतोक्षिशिरोमुखः ॥
सहस्रांशुः सहस्रास्यः सहस्रचरणेक्षणः ।
भूतादिर्भूर्भुवः स्वश्च महः सत्यं तपो जनः ॥
प्रदीप्तं दीपनं दिव्यं सर्वलोकप्रकाशकम् ।
दुर्निरीक्षं सुरेन्द्राणां यद् रूपं तस्य ते नमः ॥
सुरसिद्धगणैर्जुष्टं भृग्वत्रिपुलहादिभिः ।
स्तुतं परममव्यक्तं यद् रूपं तस्य ते नमः ॥
वेद्यं वेदविदां नित्यं सर्वज्ञानसमन्वितम् ।
सर्वदेवातिदेवस्य यद् रूपं तस्य ते नमः ॥
विश्वकृद् विश्वभूतं च वैश्वानरसुरार्चितम् ।
विश्वस्थितमचिन्त्यं च यद् रूपं तस्य ते नमः ॥
परं यज्ञात् परं वेदात् परं लोकात् परं दिवः ।
परमात्मेत्यभिख्यातं यद् रूपं तस्य ते नमः ॥
अविज्ञेयमनालक्ष्यमध्यानगतमव्ययम् ।
अनादिनिधनं चैव यद् रूपं तस्य ते नमः ॥
नमो नमः कारणकारणाय ।
नमो नमः पापविमोचनाय ।
नमो नमस्ते दितिजार्दनाय ।
नमो नमो रोगविमोचनाय ॥
नमो नमः सर्ववरप्रदाय ।
नमो नमः सर्वसुखप्रदाय ।
नमो नमः सर्वधनप्रदाय ।
नमो नमः सर्वमतिप्रदाय ॥
स्तुतः स भगवान् एवं तैजसं रूपमास्थितः ।
उवाच वाचा कल्याण्या को वरो वः प्रदीयताम् ॥
देवा ऊचुः । तवातितैजसं रूपं न कश्चित् सोढुमुत्सहेत् ।
सहनीयं तद् भवतु हिताय जगतः प्रभो ॥
एवमस्त्विति सोऽप्युक्त्वा भगवान् आदिकृत् प्रभुः ।
लोकानां कार्यसिद्ध्यर्थं घर्मवर्षहिमप्रदः ॥
ततः साङ्ख्याश्च योगाश्च ये चान्ये मोक्षकाङ्क्षिणः ।
ध्यायन्ति ध्यायिनो देवं हृदयस्थं दिवाकरम् ॥
सर्वलक्षणहीनोऽपि युक्तो वा सर्वपातकैः ।
सर्वं च तरते पापं देवमर्कं समाश्रितः ॥
अग्निहोत्रं च वेदाश्च यज्ञाश्च बहुदक्षिणाः ।
भानोर्भक्तिनमस्कार+ ।कलां नार्हन्ति षोडशीम् ॥
तीर्थानां परमं तीर्थं मङ्गलानां च मङ्गलम् ।
पवित्रं च पवित्राणां प्रपद्यन्ते दिवाकरम् ॥
शक्राद्यैः संस्तुतं देवं ये नमस्यन्ति भास्करम् ।
सर्वकिल्बिषनिर्मुक्ताः सूर्यलोकं व्रजन्ति ते ॥
मुनय ऊचुः । चिरात् प्रभृति नो ब्रह्मञ् श्रोतुमिच्छा प्रवर्तते ।
नाम्नामष्टशतं ब्रूहि यत् त्वयोक्तं पुरा रवेः ॥
ब्रह्मोवाच । अष्टोत्तरशतं नाम्नां शृणुध्वं गदतो मम ।
भास्करस्य परं गुह्यं स्वर्गमोक्षप्रदं द्विजाः ॥
ओं सूर्योऽर्यमा भगस्त्वष्टा पूषार्कः सविता रविः ।
गभस्तिमान् अजः कालो मृत्युर्धाता प्रभाकरः ॥
पृथिव्यापश्च तेजश्च खं वायुश्च परायणम् ।
सोमो बृहस्पतिः शुक्रो बुधोऽङ्गारक एव च ॥
इन्द्रो विवस्वान् दीप्तांशुः शुचिः शौरिः शनैश्चरः ।
ब्रह्मा विष्णुश्च रुद्रश्च स्कन्दो वैश्रवणो यमः ॥
वैद्युतो जाठरश्चाग्निरैन्धनस्तेजसां पतिः ।
धर्मध्वजो वेदकर्ता वेदाङ्गो वेदवाहनः ॥
कृतं त्रेता द्वापरश्च कलिः सर्वामराश्रयः ।
कलाकाष्ठामुहूर्ताश्च क्षपा यामास्तथा क्षणाः ॥
संवत्सरकरोऽश्वत्थः कालचक्रो विभावसुः ।
पुरुषः शाश्वतो योगी व्यक्ताव्यक्तः सनातनः ॥
कालाध्यक्षः प्रजाध्यक्षो विश्वकर्मा तमोनुदः ।
वरुणः सागरोऽंशश्च जीमूतो जिवनोऽरिहा ॥
भूताश्रयो भूतपतिः सर्वलोकनमस्कृतः ।
स्रष्टा संवर्तको वह्निः सर्वस्यादिरलोलुपः ॥
अनन्तः कपिलो भानुः कामदः सर्वतोमुखः ।
जयो विशालो वरदः सर्वभूतनिषेवितः ॥
मनः सुपर्णो भूतादिः शीघ्रगः प्राणधारणः ।
धन्वन्तरिर्धूमकेतुरादिदेवोऽदितेः सुतः ॥
द्वादशात्मा रविर्दक्षः पिता माता पितामहः ।
स्वर्गद्वारं प्रजाद्वारं मोक्षद्वारं त्रिविष्टपम् ॥
देहकर्ता प्रशान्तात्मा विश्वात्मा विश्वतोमुखः ।
चराचरात्मा सूक्ष्मात्मा मैत्रेयः करुणान्वितः ॥
एतद् वै कीर्तनीयस्य सूर्यस्यामिततेजसः ।
नाम्नामष्टशतं रम्यं मया प्रोक्तं द्विजोत्तमाः ॥
सुरगणपितृयक्षसेवितं ह्य्।
असुरनिशाकरसिद्धवन्दितम् ।
वरकनकहुताशनप्रभम् ।
प्रणिपतितोऽस्मि हिताय भास्करम् ॥
सूर्योदये यः सुसमाहितः पठेत् ।
स पुत्रदारान् धनरत्नसञ्चयान् ।
लभेत जातिस्मरतां नरः स तु ।
स्मृतिं च मेधां च स विन्दते पराम् ॥
इमं स्तवं देववरस्य यो नरः ।
प्रकीर्तयेच्छुद्धमनाः समाहितः ।
विमुच्यते शोकदवाग्निसागराल् ।
लभेत कामान् मनसा यथेप्सितान् ॥
ब्रह्मोवाच । योऽसौ सर्वगतो देवस्त्रिपुरारिस्त्रिलोचनः ।
उमाप्रियकरो रुद्रश्चन्द्रार्धकृतशेखरः ॥
विद्राव्य विबुधान् सर्वान् सिद्धविद्याधरान् ऋषीन् ।
गन्धर्वयक्षनागांश्च तथान्यांश्च समागतान् ॥
जघान पूर्वं दक्षस्य यजतो धरणीतले ।
यज्ञं समृद्धं रत्नाढ्यं सर्वसम्भारसम्भृतम् ॥
यस्य प्रतापसन्त्रस्ताः शक्राद्यास्त्रिदिवौकसः ।
शान्तिं न लेभिरे विप्राः कैलासं शरणं गताः ॥
स आस्ते तत्र वरदः शूलपाणिर्वृषध्वजः ।
पिनाकपाणिर्भगवान् दक्षयज्ञविनाशनः ॥
महादेवोऽकले देशे कृत्तिवासा वृषध्वजः ।
एकाम्रके मुनिश्रेष्ठाः सर्वकामप्रदो हरः ॥
मुनय ऊचुः । किमर्थं स भवो देवः सर्वभूतहिते रतः ।
जघान यज्ञं दक्षस्य देवैः सर्वैरलङ्कृतम् ॥
न ह्यल्पं कारणं तत्र प्रभो मन्यामहे वयम् ।
श्रोतुमिच्छामहे ब्रूहि परं कौतूहलं हि नः ॥
ब्रह्मोवाच । दक्षस्यासन्न् अष्ट कन्या याश्चैवं पतिसङ्गताः ।
स्वेभ्यो गृहेभ्यश्चानीय ताः पिताभ्यर्चयद् गृहे ॥
ततस्त्वभ्यर्चिता विप्रा न्यवसंस्ताः पितुर्गृहे ।
तासां ज्येष्ठा सती नाम पत्नी या त्र्यम्बकस्य वै ॥
नाजुहावात्मजां तां वै दक्षो रुद्रमभिद्विषन् ।
अकरोत् संनतिं दक्षे न च काञ्चिन् महेश्वरः ॥
जामाता श्वशुरे तस्मिन् स्वभावात् तेजसि स्थितः ।
ततो ज्ञात्वा सती सर्वास्तास्तु प्राप्ताः पितुर्गृहम् ॥
जगाम साप्यनाहूता सती तु स्वपितुर्गृहम् ।
ताभ्यो हीनां पिता चक्रे सत्याः पूजामसम्मताम् ।
ततोऽब्रवीत् सा पितरं देवी क्रोधसमाकुला ॥
सत्युवाच । यवीयसीभ्यः श्रेष्ठाहं किं न पूजसि मां प्रभो ।
असत्कृतामवस्थां यः कृतवान् असि गर्हिताम् ।
अहं ज्येष्ठा वरिष्ठा च मां त्वं सत्कर्तुमर्हसि ॥
ब्रह्मोवाच । एवमुक्तोऽब्रवीद् एनां दक्षः संरक्तलोचनः ॥
दक्ष उवाच । त्वत्तः श्रेष्ठा वरिष्ठाश्च पूज्या बालाः सुता मम ।
तासां ये चैव भर्तारस्ते मे बहुमताः सति ॥
ब्रह्मिष्ठाश्च व्रतस्थाश्च महायोगाः सुधार्मिकाः ।
गुणैश्चैवाधिकाः श्लाघ्याः सर्वे ते त्र्यम्बकात् सति ॥
वसिष्ठोऽत्रिः पुलस्त्यश्च अङ्गिराः पुलहः क्रतुः ।
भृगुर्मरीचिश्च तथा श्रेष्ठा जामातरो मम ॥
तैश्चापि स्पर्धते शर्वः सर्वे ते चैव तं प्रति ।
तेन त्वां न बुभूषामि प्रतिकूलो हि मे भवः ॥
इत्युक्तवांस्तदा दक्षः सम्प्रमूढेन चेतसा ।
शापार्थमात्मनश्चैव येनोक्ता वै महर्षयः ।
तथोक्ता पितरं सा वै क्रुद्धा देवी तमब्रवीत् ॥
सत्युवाच । वाङ्मनःकर्मभिर्यस्माद् अदुष्टां मां विगर्हसि ।
तस्मात् त्यजाम्यहं देहमिमं तात तवात्मजम् ॥
ब्रह्मोवाच । ततस्तेनापमानेन सती दुःखाद् अमर्षिता ।
अब्रवीद् वचनं देवी नमस्कृत्य स्वयम्भुवे ॥
सत्युवाच । येनाहमपदेहा वै पुनर्देहेन भास्वता ।
तत्राप्यहमसम्मूढा सम्भूता धार्मिकी पुनः ।
गच्छेयं धर्मपत्नीत्वं त्र्यम्बकस्यैव धीमतः ॥
ब्रह्मोवाच । तत्रैवाथ समासीना रुष्टात्मानं समादधे ।
धारयामास चाग्नेयीं धारणामात्मनात्मनि ॥
ततः स्वात्मानमुत्थाप्य वायुना समुदीरितः ।
सर्वाङ्गेभ्यो विनिःसृत्य वह्निर्भस्म चकार ताम् ॥
तद् उपश्रुत्य निधनं सत्या देव्याः स शूलधृक् ।
संवादं च तयोर्बुद्ध्वा याथातथ्येन शङ्करः ।
दक्षस्य च विनाशाय चुकोप भगवान् प्रभुः ॥
श्रीशङ्कर उवाच । यस्माद् अवमता दक्ष सहसैवागता सती ।
प्रशस्ताश्चेतराः सर्वास्त्वत्सुता भर्तृभिः सह ॥
तस्माद् वैवस्वते प्राप्ते पुनरेते महर्षयः ।
उत्पत्स्यन्ति द्वितीये वै तव यज्ञे ह्ययोनिजाः ॥
हुते वै ब्रह्मणः सत्त्रे चाक्षुषस्यान्तरे मनोः ।
अभिव्याहृत्य सप्तर्षीन् दक्षं सोऽभ्यशपत् पुनः ॥
भविता मानुषो राजा चाक्षुषस्यान्तरे मनोः ।
प्राचीनबर्हिषः पौत्रः पुत्रश्चापि प्रचेतसः ॥
दक्ष इत्येव नाम्ना त्वं मारिषायां जनिष्यसि ।
कन्यायां शाखिनां चैव प्राप्ते वै चाक्षुषान्तरे ॥
अहं तत्रापि ते विघ्नमाचरिष्यामि दुर्मते ।
धर्मकामार्थयुक्तेषु कर्मस्विह पुनः पुनः ॥
ततो वै व्याहृतो दक्षो रुद्रं सोऽभ्यशपत् पुनः ॥
दक्ष उवाच । यस्मात् त्वं मत्कृते क्रूर ऋषीन् व्याहृतवान् असि ।
तस्मात् सार्धं सुरैर्यज्ञे न त्वां यक्ष्यन्ति वै द्विजाः ॥
कृत्वाहुतिं तव क्रूर अपः स्पृशन्ति कर्मसु ।
इहैव वत्स्यसे लोके दिवं हित्वायुगक्षयात् ।
ततो देवैस्तु ते सार्धं न तु पूजा भविष्यति ॥
रुद्र उवाच । चातुर्वर्ण्यं तु देवानां ते चाप्येकत्र भुञ्जते ।
न भोक्ष्ये सहितस्तैस्तु ततो भोक्ष्याम्यहं पृथक् ॥
सर्वेषां चैव लोकानामादिर्भूर्लोक उच्यते ।
तमहं धारयाम्येकः स्वेच्छया न तवाज्ञया ॥
तस्मिन् धृते सर्वलोकाः सर्वे तिष्ठन्ति शाश्वताः ।
तस्माद् अहं वसामीह सततं न तवाज्ञया ॥
ब्रह्मोवाच । ततोऽभिव्याहृतो दक्षो रुद्रेणामिततेजसा ।
स्वायम्भुवीं तनुं त्यक्त्वा उत्पन्नो मानुषेष्विह ॥
यदा गृहपतिर्दक्षो यज्ञानामीश्वरः प्रभुः ।
समस्तेनेह यज्ञेन सोऽयजद् दैवतैः सह ॥
अथ देवी सती यत् ते प्राप्ते वैवस्वतेऽन्तरे ।
मेनायां तामुमां देवीं जनयामास शैलराट् ॥
सा तु देवी सती पूर्वमासीत् पश्चाद् उमाभवत् ।
सहव्रता भवस्यैषा नैतया मुच्यते भवः ॥
यावद् इच्छति संस्थानं प्रभुर्मन्वन्तरेष्विह ।
मारीचं कश्यपं देवी यथादितिरनुव्रता ॥
सार्धं नारायणं श्रीस्तु मघवन्तं शची यथा ।
विष्णुं कीर्तिरुषा सूर्यं वसिष्ठं चाप्यरुन्धती ॥
नैतांस्तु विजहत्येता भर्तृन् देव्यः कथञ्चन ।
एवं प्राचेतसो दक्षो जज्ञे वै चाक्षुषेऽन्तरे ॥
प्राचीनबर्हिषः पौत्रः पुत्रश्चापि प्रचेतसाम् ।
दशभ्यस्तु प्रचेतोभ्यो मारिषायां पुनर्नृप ॥
जज्ञे रुद्राभिशापेन द्वितीयमिति नः श्रुतम् ।
भृग्वादयस्तु ते सर्वे जज्ञिरे वै महर्षयः ॥
आद्ये त्रेतायुगे पूर्वं मनोर्वैवस्वतस्य ह ।
देवस्य महतो यज्ञे वारुणीं बिभ्रतस्तनुम् ॥
इत्येषोऽनुशयो ह्यासीत् तयोर्जात्यन्तरे गतः ।
प्रजापतेश्च दक्षस्य त्र्यम्बकस्य च धीमतः ॥
तस्मान् नानुशयः कार्यो वरेष्विह कदाचन ।
जात्यन्तरगतस्यापि भावितस्य शुभाशुभैः ।
जन्तोर्न भूतये ख्यातिस्तन् न कार्यं विजानता ॥
मुनय ऊचुः । कथं रोषेण सा पूर्वं दक्षस्य दुहिता सती ।
त्यक्त्वा देहं पुनर्जाता गिरिराजगृहे प्रभो ॥
देहान्तरे कथं तस्याः पूर्वदेहो बभूव ह ।
भवेन सह संयोगः संवादश्च तयोः कथम् ॥
स्वयंवरः कथं वृत्तस्तस्मिन् महति जन्मनि ।
विवाहश्च जगन्नाथ सर्वाश्चर्यसमन्वितः ॥
तत् सर्वं विस्तराद् ब्रह्मन् वक्तुमर्हसि साम्प्रतम् ।
श्रोतुमिच्छामहे पुण्यां कथां चातिमनोहराम् ॥
ब्रह्मोवाच । शृणुध्वं मुनिशार्दूलाः कथां पापप्रणाशिनीम् ।
उमाशङ्करयोः पुण्यां सर्वकामफलप्रदाम् ॥
कदाचित् स्वगृहात् प्राप्तं कश्यपं द्विपदां वरम् ।
अपृच्छद् धिमवान् वृत्तं लोके ख्यातिकरं हितम् ॥
केनाक्षयाश्च लोकाः स्युः ख्यातिश्च परमा मुने ।
तथैव चार्चनीयत्वं सत्सु तत् कथयस्व मे ॥
कश्यप उवाच । अपत्येन महाबाहो सर्वमेतद् अवाप्यते ।
ममाख्यातिरपत्येन ब्रह्मणा ऋषिभिः सह ॥
किं न पश्यसि शैलेन्द्र यतो मां परिपृच्छसि ।
वर्तयिष्यामि यच्चापि यथादृष्टं पुराचल ॥
वाराणसीमहं गच्छन्न् अपश्यं संस्थितं दिवि ।
विमानं सुनवं दिव्यमनौपम्यं महर्धिमत् ॥
तस्याधस्ताद् आर्तनादं गर्तस्थाने शृणोम्यहम् ।
तमहं तपसा ज्ञात्वा तत्रैवान्तर्हितः स्थितः ॥
अथागात् तत्र शैलेन्द्र विप्रो नियमवाञ् शुचिः ।
तीर्थाभिषेकपूतात्मा परे तपसि संस्थितः ॥
अथ स व्रजमानस्तु व्याघ्रेणाभीषितो द्विजः ।
विवेश तं तदा देशं स गर्तो यत्र भूधर ॥
गर्तायां वीरणस्तम्बे लम्बमानांस्तदा मुनीन् ।
अपश्यद् आर्तो दुःखार्तांस्तान् अपृच्छच्च स द्विजः ॥
द्विज उवाच । के यूयं वीरणस्तम्बे लम्बमाना ह्यधोमुखाः ।
दुःखिताः केन मोक्षश्च युष्माकं भवितानघाः ॥
पितर ऊचुः । वयं ते कृतपुण्यस्य पितरः सपितामहाः ।
प्रपितामहाश्च क्लिश्यामस्तव दुष्टेन कर्मणा ॥
नरकोऽयं महाभाग गर्तरूपेण संस्थितः ।
त्वं चापि वीरणस्तम्बस्त्वयि लम्बामहे वयम् ॥
यावत् त्वं जीवसे विप्र तावद् एव वयं स्थिताः ।
मृते त्वयि गमिष्यामो नरकं पापचेतसः ॥
यदि त्वं दारसंयोगं कृत्वापत्यं गुणोत्तरम् ।
उत्पादयसि तेनास्मान् मुच्येम वयमेनसः ॥
नान्येन तपसा पुत्र तीर्थानां च फलेन च ।
एतत् कुरु महाबुद्धे तारयस्व पितृन् भयात् ॥
कश्यप उवाच । स तथेति प्रतिज्ञाय आराध्य वृषभध्वजम् ।
पितृन् गर्तात् समुद्धृत्य गणपान् प्रचकार ह ॥
स्वयं रुद्रस्य दयितः सुवेशो नाम नामतः ।
सम्मतो बलवांश्चैव रुद्रस्य गणपोऽभवत् ॥
तस्मात् कृत्वा तपो घोरमपत्यं गुणवद् भृशम् ।
उत्पादयस्व शैलेन्द्र सुतां त्वं वरवर्णिनीम् ॥
ब्रह्मोवाच । स एवमुक्त्वा ऋषिणा शैलेन्द्रो नियमस्थितः ।
तपश्चकाराप्यतुलं येन तुष्टिरभून् मम ॥
तदा तमुत्पपाताहं वरदोऽस्मीति चाब्रवम् ।
ब्रूहि तुष्टोऽस्मि शैलेन्द्र तपसानेन सुव्रत ॥
हिमवान् उवाच । भगवन् पुत्रमिच्छामि गुणैः सर्वैरलङ्कृतम् ।
एवं वरं प्रयच्छस्व यदि तुष्टोऽसि मे प्रभो ॥
ब्रह्मोवाच । तस्य तद् वचनं श्रुत्वा गिरिराजस्य भो द्विजाः ।
तदा तस्मै वरं चाहं दत्तवान् मनसेप्सितम् ॥
कन्या भवित्री शैलेन्द्र तपसानेन सुव्रत ।
यस्याः प्रभावात् सर्वत्र कीर्तिमाप्स्यसि शोभनाम् ॥
अर्चितः सर्वदेवानां तीर्थकोटिसमावृतः ।
पावनश्चैव पुण्येन देवानामपि सर्वतः ॥
ज्येष्ठा च सा भवित्री ते अन्ये चात्र ततः शुभे ॥
सोऽपि कालेन शैलेन्द्रो मेनायामुदपादयत् ।
अपर्णामेकपर्णां च तथा चैवैकपाटलाम् ॥
न्यग्रोधमेकपर्णं तु पाटलं चैकपाटलाम् ।
अशित्वा त्वेकपर्णां तु अनिकेतस्तपोऽचरत् ॥
शतं वर्षसहस्राणां दुश्चरं देवदानवैः ।
आहारमेकपर्णं तु एकपर्णा समाचरत् ॥
पाटलेन तथैकेन विदधे चैकपाटला ।
पूर्णे वर्षसहस्रे तु आहारं ताः प्रचक्रतुः ॥
अपर्णा तु निराहारा तां माता प्रत्यभाषत ।
निषेधयन्ती चो मेति मातृस्नेहेन दुःखिता ॥
सा तथोक्ता तया मात्रा देवी दुश्चरचारिणी ।
तेनैव नाम्ना लोकेषु विख्याता सुरपूजिता ॥
एतत् तु त्रिकुमारीकं जगत् स्थावरजङ्गमम् ।
एतासां तपसां वृत्तं यावद् भूमिर्धरिष्यति ॥
तपःशरीरास्ताः सर्वास्तिस्रो योगं समाश्रिताः ।
सर्वाश्चैव महाभागास्तथा च स्थिरयौवनाः ॥
ता लोकमातरश्चैव ब्रह्मचारिण्य एव च ।
अनुगृह्णन्ति लोकांश्च तपसा स्वेन सर्वदा ॥
उमा तासां वरिष्ठा च ज्येष्ठा च वरवर्णिनी ।
महायोगबलोपेता महादेवमुपस्थिता ॥
दत्तकश्चोशना तस्य पुत्रः स भृगुनन्दनः ।
आसीत् तस्यैकपर्णा तु देवलं सुषुवे सुतम् ॥
या तु तासां कुमारीणां तृतीया ह्येकपाटला ।
पुत्रं सा तमलर्कस्य जैगीषव्यमुपस्थिता ॥
तस्याश्च शङ्खलिखितौ स्मृतौ पुत्रावयोनिजौ ।
उमा तु या मया तुभ्यं कीर्तिता वरवर्णिनी ॥
अथ तस्यास्तपोयोगात् त्रैलोक्यमखिलं तदा ।
प्रधूपितमिहालक्ष्य वचस्तामहमब्रवम् ॥
देवि किं तपसा लोकांस्तापयिष्यसि शोभने ।
त्वया सृष्टमिदं सर्वं मा कृत्वा तद् विनाशय ॥
त्वं हि धारयसे लोकान् इमान् सर्वान् स्वतेजसा ।
ब्रूहि किं ते जगन्मातः प्रार्थितं सम्प्रतीह नः ॥
देव्युवाच । यदर्थं तपसो ह्यस्य चरणं मे पितामह ।
त्वमेव तद् विजानीषे ततः पृच्छसि किं पुनः ॥
ब्रह्मोवाच । ततस्तामब्रवं चाहं यदर्थं तप्यसे शुभे ।
स त्वां स्वयमुपागम्य इहैव वरयिष्यति ॥
शर्व एव पतिः श्रेष्ठः सर्वलोकेश्वरेश्वरः ।
वयं सदैव यस्येमे वश्या वै किङ्कराः शुभे ॥
स देवदेवः परमेश्वरः स्वयम् ।
स्वयम्भुरायास्यति देवि तेऽन्तिकम् ।
उदाररूपो विकृतादिरूपः ।
समानरूपोऽपि न यस्य कस्यचित् ॥
महेश्वरः पर्वतलोकवासी ।
चराचरेशः प्रथमोऽप्रमेयः ।
विनेन्दुना हीन्द्रसमानवर्चसा ।
विभीषणं रूपमिवास्थितो यः ॥
ब्रह्मोवाच । ततस्तामब्रुवन् देवास्तदा गत्वा तु सुन्दरीम् ।
देवि शीघ्रेण कालेन धूर्जटिर्नीललोहितः ॥
स भर्ता तव देवेशो भविता मा तपः कृथाः ।
ततः प्रदक्षिणीकृत्य देवा विप्रा गिरेः सुताम् ॥
जग्मुश्चादर्शनं तस्याः सा चापि विरराम ह ।
सा देवी सूक्तमित्येवमुक्त्वा स्वस्याश्रमे शुभे ॥
द्वारि जातमशोकं च समुपाश्रित्य चास्थिता ।
अथागाच्चन्द्रतिलकस्त्रिदशार्तिहरो हरः ॥
विकृतं रूपमास्थाय ह्रस्वो बाहुक एव च ।
विभग्ननासिको भूत्वा कुब्जः केशान्तपिङ्गलः ॥
उवाच विकृतास्यश्च देवि त्वां वरयाम्यहम् ।
अथोमा योगसंसिद्धा ज्ञात्वा शङ्करमागतम् ॥
अन्तर्भावविशुद्धात्मा कृपानुष्ठानलिप्सया ।
तमुवाचार्घपाद्याभ्यां मधुपर्केण चैव ह ॥
सम्पूज्य सुमनोभिस्तं ब्राह्मणं ब्राह्मणप्रिया ॥
देव्युवाच । भगवन् न स्वतन्त्राहं पिता मे त्वग्रणीर्गृहे ।
स प्रभुर्मम दाने वै कन्याहं द्विजपुङ्गव ॥
गत्वा याचस्व पितरं मम शैलेन्द्रमव्ययम् ।
स चेद् ददाति मां विप्र तुभ्यं तद् उचितं मम ॥
ब्रह्मोवाच । ततः स भगवान् देवस्तथैव विकृतः प्रभुः ।
उवाच शैलराजानं सुतां मे यच्छ शैलराट् ॥
स तं विकृतरूपेण ज्ञात्वा रुद्रमथाव्ययम् ।
भीतः शापाच्च विमना इदं वचनमब्रवीत् ॥
शैलेन्द्र उवाच । भगवन् नावमन्येऽहं ब्राह्मणान् भुवि देवताः ।
मनीषितं तु यत् पूर्वं तच्छृणुष्व महामते ॥
स्वयंवरो मे दुहितुर्भविता विप्रपूजितः ।
वरयेद् यं स्वयं तत्र स भर्तास्या भविष्यति ॥
तच्छ्रुत्वा शैलवचनं भगवान् वृषभध्वजः ।
देव्याः समीपमागत्य इदमाह महामनाः ॥
शिव उवाच । देवि पित्रा त्वनुज्ञातः स्वयंवर इति श्रुतिः ।
तत्र त्वं वरयित्री यं स ते भर्ता भवेद् इति ॥
तद् आपृच्छ्य गमिष्यामि दुर्लभां त्वां वरानने ।
रूपवन्तं समुत्सृज्य वृणोष्यसदृशं कथम् ॥
ब्रह्मोवाच । तेनोक्ता सा तदा तत्र भावयन्ती तदीरितम् ।
भावं च रुद्रनिहितं प्रसादं मनसस्तथा ॥
सम्प्राप्योवाच देवेशं मा तेऽभूद् बुद्धिरन्यथा ।
अहं त्वां वरयिष्यामि नाद्भुतं तु कथञ्चन ॥
अथवा तेऽस्ति सन्देहो मयि विप्र कथञ्चन ।
इहैव त्वां महाभाग वरयामि मनोगतम् ॥
ब्रह्मोवाच । गृहीत्वा स्तबकं सा तु हस्ताभ्यां तत्र संस्थिता ।
स्कन्धे शम्भोः समाधाय देवी प्राह वृतोऽसि मे ॥
ततः स भगवान् देवस्तया देव्या वृतस्तदा ।
उवाच तमशोकं वै वाचा सञ्जीवयन्न् इव ॥
शिव उवाच । यस्मात् तव सुपुण्येन स्तबकेन वृतोऽस्म्यहम् ।
तस्मात् त्वं जरया त्यक्तस्त्वमरः सम्भविष्यसि ॥
कामरूपी कामपुष्पः कामदो दयितो मम ।
सर्वाभरणपुष्पाढ्यः सर्वपुष्पफलोपगः ॥
सर्वान्नभक्षकश्चैव अमृतस्वाद एव च ।
सर्वगन्धश्च देवानां भविष्यसि दृढप्रियः ॥
निर्भयः सर्वलोकेषु भविष्यसि सुनिर्वृतः ।
आश्रमं वेदमत्यर्थं चित्रकूटेति विश्रुतम् ॥
यो हि यास्यति पुण्यार्थी सोऽश्वमेधमवाप्स्यति ।
यस्तु तत्र मृतश्चापि ब्रह्मलोकं स गच्छति ॥
यश्चात्र नियमैर्युक्तः प्राणान् सम्यक् परित्यजेत् ।
स देव्यास्तपसा युक्तो महागणपतिर्भवेत् ॥
ब्रह्मोवाच । एवमुक्त्वा तदा देव आपृच्छ्य हिमवत्सुताम् ।
अन्तर्दधे जगत्स्रष्टा सर्वभूतप ईश्वरः ॥
सापि देवी गते तस्मिन् भगवत्यमितात्मनि ।
तत एवोन्मुखी भूत्वा शिलायां सम्बभूव ह ॥
उन्मुखी सा भवे तस्मिन् महेशे जगतां प्रभौ ।
निशेव चन्द्ररहिता न बभौ विमनास्तदा ॥
अथ शुश्राव शब्दं च बालस्यार्तस्य शैलजा ।
सरस्युदकसम्पूर्णे समीपे चाश्रमस्य च ॥
स कृत्वा बालरूपं तु देवदेवः स्वयं शिवः ।
क्रीडाहेतोः सरोमध्ये ग्राहग्रस्तोऽभवत् तदा ॥
योगमायां समास्थाय प्रपञ्चोद्भवकारणम् ।
तद् रूपं सरसो मध्ये कृत्वैवं समभाषत ॥
बाल उवाच । त्रातु मां कश्चिद् इत्याह ग्राहेण हृतचेतसम् ।
धिक् कष्टं बाल एवाहमप्राप्तार्थमनोरथः ॥
प्रयामि निधनं वक्त्रे ग्राहस्यास्य दुरात्मनः ।
शोचामि न स्वकं देहं ग्राहग्रस्तः सुदुःखितः ॥
यथा शोचामि पितरं मातरं च तपस्विनीम् ।
ग्राहगृहीतं मां श्रुत्वा प्राप्तं निधनमुत्सुकौ ॥
प्रियपुत्रावेकपुत्रौ प्राणान् नूनं त्यजिष्यतः ।
अहो बत सुकष्टं वै योऽहं बालोऽकृताश्रमः ।
अन्तर्ग्राहेण ग्रस्तस्तु यास्यामि निधनं किल ॥
ब्रह्मोवाच । श्रुत्वा तु देवी तं नादं विप्रस्यार्तस्य शोभना ।
उत्थाय प्रस्थिता तत्र यत्र तिष्ठत्यसौ द्विजः ॥
सापश्यद् इन्दुवदना बालकं चारुरूपिणम् ।
ग्राहस्य मुखमापन्नं वेपमानमवस्थितम् ॥
सोऽपि ग्राहवरः श्रीमान् दृष्ट्वा देवीमुपागताम् ।
तं गृहीत्वा द्रुतं यातो मध्यं सरस एव हि ॥
स कृष्यमाणस्तेजस्वी नादमार्तं तदाकरोत् ।
अथाह देवी दुःखार्ता बालं दृष्ट्वा ग्रहावृतम् ॥
पार्वत्युवाच । ग्राहराज महासत्त्व बालकं ह्येकपुत्रकम् ।
विमुञ्चेमं महादंष्ट्र क्षिप्रं भीमपराक्रम ॥
ग्राह उवाच । यो देवि दिवसे षष्ठे प्रथमं समुपैति माम् ।
स आहारो मम पुरा विहितो लोककर्तृभिः ॥
सोऽयं मम महाभागे षष्ठेऽहनि गिरीन्द्रजे ।
ब्रह्मणा प्रेरितो नूनं नैनं मोक्ष्ये कथञ्चन ॥
देव्युवाच । यन् मया हिमवच्छृङ्गे चरितं तप उत्तमम् ।
तेन बालमिमं मुञ्च ग्राहराज नमोऽस्तु ते ॥
ग्राह उवाच । मा व्ययस्तपसो देवि भृशं बाले शुभानने ।
यद् ब्रवीमि कुरु श्रेष्ठे तथा मोक्षमवाप्स्यति ॥
देव्युवाच । ग्राहाधिप वदस्वाशु यत् सतामविगर्हितम् ।
तत् कृतं नात्र सन्देहो यतो मे ब्राह्मणाः प्रियाः ॥
ग्राह उवाच । यत् कृतं वै तपः किञ्चिद् भवत्या स्वल्पमुत्तमम् ।
तत् सर्वं मे प्रयच्छाशु ततो मोक्षमवाप्स्यति ॥
देव्युवाच । जन्मप्रभृति यत् पुण्यं महाग्राह कृतं मया ।
तत् ते सर्वं मया दत्तं बालं मुञ्च महाग्रह ॥
ब्रह्मोवाच । प्रजज्वाल ततो ग्राहस्तपसा तेन भूषितः ।
आदित्य इव मध्याह्ने दुर्निरीक्षस्तदाभवत् ।
उवाच चैवं तुष्टात्मा देवीं लोकस्य धारिणीम् ॥
ग्राह उवाच । देवि किं कृत्यमेतत् ते सुनिश्चित्य महाव्रते ।
तपसोऽप्यर्जनं दुःखं तस्य त्यागो न शस्यते ॥
गृहाण तप एव त्वं बालं चेमं सुमध्यमे ।
तुष्टोऽस्मि ते विप्रभक्त्या वरं तस्माद् ददामि ते ।
सा त्वेवमुक्ता ग्राहेण उवाचेदं महाव्रता ॥
देव्युवाच । देहेनापि मया ग्राह रक्ष्यो विप्रः प्रयत्नतः ।
तपः पुनर्मया प्राप्यं न प्राप्यो ब्राह्मणः पुनः ॥
सुनिश्चित्य महाग्राह कृतं बालस्य मोक्षणम् ।
न विप्रेभ्यस्तपः श्रेष्ठं श्रेष्ठा मे ब्राह्मणा मताः ॥
दत्त्वा चाहं न गृह्णामि ग्राहेन्द्र विहितं हि ते ।
नहि कश्चिन् नरो ग्राह प्रदत्तं पुनराहरेत् ॥
दत्तमेतन् मया तुभ्यं नाददानि हि तत् पुनः ।
त्वय्येव रमतामेतद् बालश्चायं विमुच्यताम् ॥
ब्रह्मोवाच । तथोक्तस्तां प्रशस्याथ मुक्त्वा बालं नमस्य च ।
देवीमादित्यावभासस्तत्रैवान्तरधीयत ॥
बालोऽपि सरसस्तीरे मुक्तो ग्राहेण वै तदा ।
स्वप्नलब्ध इवार्थौघस्तत्रैवान्तरधीयत ॥
तपसोऽपचयं मत्वा देवी हिमगिरीन्द्रजा ।
भूय एव तपः कर्तुमारेभे नियमस्थिता ॥
कर्तुकामां तपो भूयो ज्ञात्वा तां शङ्करः स्वयम् ।
प्रोवाच वचनं विप्रा मा कृथास्तप इत्युत ॥
मह्यमेतत् तपो देवि त्वया दत्तं महाव्रते ।
तत् तेनैवाक्षयं तुभ्यं भविष्यति सहस्रधा ॥
इति लब्ध्वा वरं देवी तपसोऽक्षयमुत्तमम् ।
स्वयंवरमुदीक्षन्ती तस्थौ प्रीता मुदा युता ॥
इदं पठेद् यो हि नरः सदैव ।
बालानुभावाचरणं हि शम्भोः ।
स देहभेदं समवाप्य पूतो ।
भवेद् गणेशस्तु कुमारतुल्यः ॥
ब्रह्मोवाच । विस्तृते हिमवत्पृष्ठे विमानशतसङ्कुले ।
अभवत् स तु कालेन शैलपुत्र्याः स्वयंवरः ॥
अथ पर्वतराजोऽसौ हिमवान् ध्यानकोविदः ।
दुहितुर्देवदेवेन ज्ञात्वा तद् अभिमन्त्रितम् ॥
जानन्न् अपि महाशैलः समयारक्षणेप्सया ।
स्वयंवरं ततो देव्याः सर्वलोकेष्वघोषयत् ॥
देवदानवसिद्धानां सर्वलोकनिवासिनाम् ।
वृणुयात् परमेशानं समक्षं यदि मे सुता ॥
तद् एव सुकृतं श्लाघ्यं ममाभ्युदयसम्मतम् ।
इति सञ्चिन्त्य शैलेन्द्रः कृत्वा हृदि महेश्वरम् ॥
आब्रह्मकेषु देवेषु देव्याः शैलेन्द्रसत्तमः ।
कृत्वा रत्नाकुलं देशं स्वयंवरमचीकरत् ॥
अथैवमाघोषितमात्र एव ।
स्वयंवरे तत्र नगेन्द्रपुत्र्याः ।
देवादयः सर्वजगन्निवासाः ।
समाययुस्तत्र गृहीतवेशाः ॥
प्रफुल्लपद्मासनसंनिविष्टः ।
सिद्धैर्वृतो योगिभिरप्रमेयैः ।
विज्ञापितस्तेन महीध्रराज्ञा ।
आगतस्तदाहं त्रिदिवैरुपेतः ॥
अक्ष्णां सहस्रं सुरराट् स बिभ्रद् ।
दिव्याङ्गहारस्रगुदाररूपः ।
ऐरावतं सर्वगजेन्द्रमुख्यम् ।
स्रवन्मदासारकृतप्रवाहम् ॥
आरुह्य सर्वामरराट् स वज्रम् ।
बिभ्रत् समागात् पुरतः सुराणाम् ।
तेजःप्रभावाधिकतुल्यरूपी ।
प्रोद्भासयन् सर्वदिशो विवस्वान् ॥
हैमं विमानं सवलत्पताकम् ।
आरूढ आगात् त्वरितं जवेन ।
मणिप्रदीप्तोज्ज्वलकुण्डलश्च ।
वह्न्यर्कतेजःप्रतिमे विमाने ॥
समभ्यगात् कश्यपसूनुरेक ।
आदित्यमध्याद् भगनामधारी ।
पीनाङ्गयष्टिः सुकृताङ्गहार+ ।
तेजोबलाज्ञासदृशप्रभावः ॥
दण्डं समागृह्य कृतान्त आगाद् ।
आरुह्य भीमं महिषं जवेन ।
महामहीध्रोच्छ्रयपीनगात्रः ।
स्वर्णादिरत्नाञ्चितचारुवेशः ॥
समीरणः सर्वजगद्विभर्ता ।
विमानमारुह्य समभ्यगाद् धि ।
सन्तापयन् सर्वसुरासुरेशांस्- ।
तेजोधिकस्तेजसि संनिविष्टः ॥
वह्निः समभ्येत्य सुरेन्द्रमध्ये ।
ज्वलन् प्रतस्थौ वरवेशधारी ।
नानामणिप्रज्वलिताङ्गयष्टिर्।
जगद्वरं दिव्यविमानमग्र्यम् ॥
आरुह्य सर्वद्रविणाधिपेशः ।
स राजराजस्त्वरितोऽभ्यगाच्च ।
आप्याययन् सर्वसुरासुरेशान् ।
कान्त्या च वेशेन च चारुरूपः ॥
ज्वलन् महारत्नविचित्ररूपम् ।
विमानमारुह्य शशी समायात् ।
श्यामाङ्गयष्टिः सुविचित्रवेशः ।
सर्वाङ्ग आबद्धसुगन्धिमाल्यः ॥
तार्क्ष्यं समारुह्य महीध्रकल्पम् ।
गदाधरोऽसौ त्वरितः समेतः ।
अथाश्विनौ चापि भिषग्वरौ द्वाव्।
एकं विमानं त्वरयाधिरुह्य ॥
मनोहरौ प्रज्वलचारुवेशौ ।
आजग्मतुर्देववरौ सुवीरौ ।
सहस्रनागः स्फुरदग्निवर्णम् ।
बिभ्रत् तदानीं ज्वलनार्कतेजाः ॥
सार्धं स नागैरपरैर्महात्मा ।
विमानमारुह्य समभ्यगाच्च ।
दितेः सुतानां च महासुराणाम् ।
वह्न्यर्कशक्रानिलतुल्यभासाम् ॥
वरानुरूपं प्रविधाय वेशम् ।
वृन्दं समागात् पुरतः सुराणाम् ।
गन्धर्वराजः स च चारुरूपी ।
दिव्याङ्गदो दिव्यविमानचारी ॥
गन्धर्वसङ्घैः सहितोऽप्सरोभिः ।
शक्राज्ञया तत्र समाजगाम ।
अन्ये च देवास्त्रिदिवात् तदानीम् ।
पृथक् पृथक् चारुगृहीतवेशाः ॥
आजग्मुरारुह्य विमानपृष्ठम् ।
गन्धर्वयक्षोरगकिंनराश्च ।
शचीपतिस्तत्र सुरेन्द्रमध्ये ।
रराज राजाधिकलक्ष्यमूर्तिः ॥
आज्ञाबलैश्वर्यकृतप्रमोदः ।
स्वयंवरं तं समलञ्चकार ।
हेतुस्त्रिलोकस्य जगत्प्रसूतेर्।
माता च तेषां ससुरासुराणाम् ॥
पत्नी च शम्भोः पुरुषस्य धीमतो ।
गीता पुराणे प्रकृतिः परा या ।
दक्षस्य कोपाद् धिमवद्गृहं सा ।
कार्यार्थमायात् त्रिदिवौकसां हि ॥
विमानपृष्ठे मणिहेमजुष्टे ।
स्थिता वलच्चामरवीजिताङ्गी ।
सर्वर्तुपुष्पां सुसुगन्धमालाम् ।
प्रगृह्य देवी प्रसभं प्रतस्थे ॥
ब्रह्मोवाच । मालां प्रगृह्य देव्यां तु स्थितायां देवसंसदि ।
शक्राद्यैरागतैर्देवैः स्वयंवर उपागते ॥
देव्या जिज्ञासया शम्भुर्भूत्वा पञ्चशिखः शिशुः ।
उत्सङ्गतलसंसुप्तो बभूव सहसा विभुः ॥
ततो ददर्श तं देवी शिशुं पञ्चशिखं स्थितम् ।
ज्ञात्वा तं समवध्यानाज्जगृहे प्रीतिसंयुता ॥
अथ सा शुद्धसङ्कल्पा काङ्क्षितं प्राप्य सत्पतिम् ।
निवृत्ता च तदा तस्थौ कृत्वा सा हृदि तं विभुम् ॥
ततो दृष्ट्वा शिशुं देवा देव्या उत्सङ्गवर्तिनम् ।
कोऽयमत्रेति सम्मन्त्र्य चुक्रुशुर्भृशमोहिताः ॥
वज्रमाहारयत् तस्य बाहुमुत्क्षिप्य वृत्रहा ।
स बाहुरुत्थितस्तस्य तथैव समतिष्ठत ॥
स्तम्भितः शिशुरूपेण देवदेवेन शम्भुना ।
वज्रं क्षेप्तुं न शशाक वृत्रहा चलितुं न च ॥
भगो नाम ततो देव आदित्यः काश्यपो बली ।
उत्क्षिप्य आयुधं दीप्तं छेत्तुमिच्छन् विमोहितः ॥
तस्यापि भगवान् बाहुं तथैवास्तम्भयत् तदा ।
बलं तेजश्च योगश्च तथैवास्तम्भयद् विभुः ॥
शिरः प्रकम्पयन् विष्णुः शङ्करं समवैक्षत ।
अथ तेषु स्थितेष्वेवं मन्युमत्सु सुरेषु च ॥
अहं परमसंविग्नो ध्यानमास्थाय सादरम् ।
बुद्धवान् देवदेवेशमुमोत्सङ्गे समास्थितम् ॥
ज्ञात्वाहं परमेशानं शीघ्रमुत्थाय सादरम् ।
ववन्दे चरणं शम्भोः स्तुतवांस्तमहं द्विजाः ॥
पुराणैः सामसङ्गीतैः पुण्याख्यैर्गुह्यनामभिः ।
अजस्त्वमजरो देवः स्रष्टा विभुः परापरम् ॥
प्रधानं पुरुषो यस्त्वं ब्रह्म ध्येयं तद् अक्षरम् ।
अमृतं परमात्मा च ईश्वरः कारणं महत् ॥
ब्रह्मसृक् प्रकृतेः स्रष्टा सर्वकृत् प्रकृतेः परः ।
इयं च प्रकृतिर्देवी सदा ते सृष्टिकारणम् ॥
पत्नीरूपं समास्थाय जगत्कारणमागता ।
नमस्तुभ्यं महादेव देव्या वै सहिताय च ॥
प्रसादात् तव देवेश नियोगाच्च मया प्रजाः ।
देवाद्यास्तु इमाः सृष्टा मूढास्त्वद्योगमायया ॥
कुरु प्रसादमेतेषां यथापूर्वं भवन्त्विमे ।
तत एवमहं विप्रा विज्ञाप्य परमेश्वरम् ॥
स्तम्भितान् सर्वदेवांस्तान् इदं चाहं तदोक्तवान् ।
मूढाश्च देवताः सर्वा नैनं बुध्यत शङ्करम् ॥
गच्छध्वं शरणं शीघ्रमेनमेव महेश्वरम् ।
सार्धं मयैव देवेशं परमात्मानमव्ययम् ॥
ततस्ते स्तम्भिताः सर्वे तथैव त्रिदिवौकसः ।
प्रणेमुर्मनसा शर्वं भावशुद्धेन चेतसा ॥
अथ तेषां प्रसन्नोऽभूद् देवदेवो महेश्वरः ।
यथापूर्वं चकाराशु देवतानां तनूस्तदा ॥
तत एवं प्रवृत्ते तु सर्वदेवनिवारणे ।
वपुश्चकार देवेशस्त्र्यक्षं परममद्भुतम् ॥
तेजसा तस्य ते ध्वस्ताश्चक्षुः सर्वे न्यमीलयन् ।
तेभ्यः स परमं चक्षुः स्ववपुर्दृष्टिशक्तिमत् ॥
प्रादात् परमदेवेशमपश्यंस्ते तदा विभुम् ।
ते दृष्ट्वा परमेशानं तृतीयेक्षणधारिणम् ॥
शक्राद्या मेनिरे देवाः सर्व एव सुरेश्वराः ।
तस्य देवी तदा हृष्टा समक्षं त्रिदिवौकसाम् ॥
पादयोः स्थापयामास स्रङ्मालाममितद्युतिः ।
साधु साध्विति ते होचुः सर्वे देवाः पुनर्विभुम् ॥
सह देव्या नमश्चक्रुः शिरोभिर्भूतलाश्रितैः ।
अथास्मिन्न् अन्तरे विप्रास्तमहं दैवतैः सह ॥
हिमवन्तं महाशैलमुक्तवांश्च महाद्युतिम् ।
श्लाघ्यः पूज्यश्च वन्द्यश्च सर्वेषां त्वं महान् असि ॥
शर्वेण सह सम्बन्धो यस्य तेऽभ्युदयो महान् ।
क्रियतां चारुरुद्वाहः किमर्थं स्थीयते परम् ।
ततः प्रणम्य हिमवांस्तदा मां प्रत्यभाषत ॥
हिमवान् उवाच । त्वमेव कारणं देव यस्य सर्वोदये मम ।
प्रसादः सहसोत्पन्नो हेतुश्चापि त्वमेव हि ।
उद्वाहस्तु यदा यादृक् तद् विधत्स्व पितामह ॥
ब्रह्मोवाच । तत एवं वचः श्रुत्वा गिरिराजस्य भो द्विजाः ।
उद्वाहः क्रियतां देव इत्यहं चोक्तवान् विभुम् ॥
मामाह शङ्करो देवो यथेष्टमिति लोकपः ।
तत्क्षणाच्च ततो विप्रा अस्माभिर्निर्मितं पुरम् ॥
उद्वाहार्थं महेशस्य नानारत्नोपशोभितम् ।
रत्नानि मणयश्चित्रा हेममौक्तिकमेव च ॥
मूर्तिमन्त उपागम्य अलञ्चक्रुः पुरोत्तमम् ।
चित्रा मारकती भूमिः सुवर्णस्तम्भशोभिता ॥
भास्वत्स्फटिकभित्तिश्च मुक्ताहारप्रलम्बिता ।
तस्मिन् द्वारि पुरे रम्य उद्वाहार्थं विनिर्मिता ॥
शुशुभे देवदेवस्य महेशस्य महात्मनः ।
सोमादित्यौ समं तत्र तापयन्तौ महामणी ॥
सौरभेयं मनोरम्यं गन्धमादाय मारुतः ।
प्रववौ सुखसंस्पर्शो भवभक्तिं प्रदर्शयन् ॥
समुद्रास्तत्र चत्वारः शक्राद्याश्च सुरोत्तमाः ।
देवनद्यो महानद्यः सिद्धा मुनय एव च ॥
गन्धर्वाप्सरसः सर्वे नागा यक्षाः सराक्षसाः ।
औदकाः खेचराश्चान्ये किंनरा देवचारणाः ॥
तुम्बुरुर्नारदो हाहा हूहूश्चैव तु सामगाः ।
रम्याण्यादाय वाद्यानि तत्राजग्मुस्तदा पुरम् ॥
ऋषयस्तु कथास्तत्र वेदगीतास्तपोधनाः ।
पुण्यान् वैवाहिकान् मन्त्राञ् जेपुः संहृष्टमानसाः ॥
जगतो मातरः सर्वा देवकन्याश्च कृत्स्नशः ।
गायन्ति हर्षिताः सर्वा उद्वाहे परमेष्ठिनः ॥
ऋतवः षट् समं तत्र नानागन्धसुखावहाः ।
उद्वाहः शङ्करस्येति मूर्तिमन्त उपस्थिताः ॥
नीलजीमूतसङ्काशैर्मन्त्रध्वनिप्रहर्षिभिः ।
केकायमानैः शिखिभिर्नृत्यमानैश्च सर्वशः ॥
विलोलपिङ्गलस्पष्ट+ ।विद्युल्लेखाविहासिता ।
कुमुदापीडशुक्लाभिर्बलाकाभिश्च शोभिता ॥
प्रत्यग्रसञ्जातशिलीन्ध्रकन्दली+ ।
लताद्रुमाद्युद्गतपल्लवा शुभा ।
शुभाम्बुधाराप्रणयप्रबोधितैर्।
महालसैर्भेकगणैश्च नादिता ॥
प्रियेषु मानोद्धतमानसानाम् ।
मनस्विनीनामपि कामिनीनाम् ।
मयूरकेकाभिरुतैः क्षणेन ।
मनोहरैर्मानविभङ्गहेतुभिः ॥
तथा विवर्णोज्ज्वलचारुमूर्तिना ।
शशाङ्कलेखाकुटिलेन सर्वतः ।
पयोदसङ्घातसमीपवर्तिना ।
महेन्द्रचापेन भृशं विराजिता ॥
विचित्रपुष्पाम्बुभवैः सुगन्धिभिर्।
घनाम्बुसम्पर्कतया सुशीतलैः ।
विकम्पयन्ती पवनैर्मनोहरैः ।
सुराङ्गनानामलकावलीः शुभाः ॥
गर्जत्पयोदस्थगितेन्दुबिम्बा ।
नवाम्बुसिक्तोदकचारुदूर्वा ।
निरीक्षिता सादरमुत्सुकाभिर्।
निश्वासधूम्रं पथिकाङ्गनाभिः ॥
हंसनूपुरशब्दाढ्या समुन्नतपयोधरा ।
चलद्विद्युल्लताहारा स्पष्टपद्मविलोचना ॥
असितजलदधीरध्वानवित्रस्तहंसा ।
विमलसलिलधारोत्पातनम्रोत्पलाग्रा ।
सुरभिकुसुमरेणुक्।ल्प्तसर्वाङ्गशोभा ।
गिरिदुहितृविवाहे प्रावृड् आविर्बभूव ॥
मेघकञ्चुकनिर्मुक्ता पद्मकोशोद्भवस्तनी ।
हंसनूपुरनिह्रादा सर्वसस्यदिगन्तरा ॥
विस्तीर्णपुलिनश्रोणी कूजत्सारसमेखला ।
प्रफुल्लेन्दीवरश्याम+ ।विलोचनमनोहरा ॥
पक्वबिम्बाधरपुटा कुन्ददन्तप्रहासिनी ।
नवश्यामलताश्याम+ ।रोमराजिपुरस्कृता ॥
चन्द्रांशुहारवर्गेण कण्ठोरस्थलगामिना ।
प्रह्लादयन्ती चेतांसि सर्वेषां त्रिदिवौकसाम् ॥
समदालिकुलोद्गीत+ ंअधुरस्वरभाषिणी ।
चलत्कुमुदसङ्घात+ ॅहारुकुण्डलशोभिनी ॥
रक्ताशोकप्रशाखोत्थ+ ।पल्लवाङ्गुलिधारिणी ।
तत्पुष्पसञ्चयमयैर्वासोभिः समलङ्कृता ॥
रक्तोत्पलाग्रचरणा जातीपुष्पनखावली ।
कदलीस्तम्भवामोरूः शशाङ्कवदना तथा ॥
सर्वलक्षणसम्पन्ना सर्वालङ्कारभूषिता ।
प्रेम्णा स्पृशति कान्तेव सानुरागा मनोरमा ॥
निर्मुक्तासितमेघकञ्चुकपटा पूर्णेन्दुबिम्बानना ।
नीलाम्भोजविलोचना रविकरप्रोद्भिन्नपद्मस्तनी ।
नानापुष्परजःसुगन्धिपवनप्रह्रादनी चेतसाम् ।
तत्रासीत् कलहंसनूपुररवा देव्या विवाहे शरत् ॥
अत्यर्थशीतलाम्भोभिः प्लावयन्तौ दिशः सदा ।
ऋतू हेमन्तशिशिरौ आजग्मतुरतिद्युती ॥
ताभ्याम् ऋतुभ्यां सम्प्राप्तो हिमवान् स नगोत्तमः ।
प्रालेयचूर्णवर्षिभ्यां क्षिप्रं रौप्यहरो बभौ ॥
तेन प्रालेयवर्षेण घनेनैव हिमालयः ।
अगाधेन तदा रेजे क्षीरोद इव सागरः ॥
ऋतुपार्ययसम्प्राप्तो बभूव स महागिरिः ।
साधूपचारात् सहसा कृतार्थ इव दुर्जनः ॥
प्रालेयपटलच्छन्नैः शृङ्गैस्तु शुशुभे नगः ।
छत्त्रैरिव महाभागैः पाण्डरैः पृथिवीपतिः ॥
मनोभवोद्रेककराः सुराणाम् ।
सुराङ्गनानां च मुहुः समीराः ।
स्वच्छाम्बुपूर्णाश्च तथा नलिन्यः ।
पद्मोत्पलानां कुसुमैरुपेताः ॥
विवाहे गुरुकन्याया वसन्तः समगाद् ऋतुः ॥
ईषत्समुद्भिन्नपयोधराग्रा ।
नार्यो यथा रम्यतरा बभूवुः ।
नात्युष्णशीतानि पयःसरांसि ।
किञ्जल्कचूर्णैः कपिलीकृतानि ।
चक्राह्वयुग्मैरुपनादितानि ।
ययुः प्रहृष्टाः सुरदन्तिमुख्याः ॥
प्रियङ्गूश्चूततरवश्चूतांश्चापि प्रियङ्गवः ।
तर्जयन्त इवान्योन्यं मञ्जरीभिश्चकाशिरे ॥
हिमशृङ्गेषु शुक्लेषु तिलकाः कुसुमोत्कराः ।
शुशुभुः कार्यमुद्दिश्य वृद्धा इव समागताः ॥
फुल्लाशोकलतास्तत्र रेजिरे शालसंश्रिताः ।
कामिन्य इव कान्तानां कण्ठालम्बितबाहवः ॥
तस्मिन्न् ऋतौ शुभ्रकदम्बनीपास्- ।
तालाः स्तमालाः सरलाः कपित्थाः ॥
अशोकसर्जार्जुनकोविदाराः ।
पुंनागनागेश्वरकर्णिकाराः ।
लवङ्गतालागुरुसप्तपर्णा ।
न्यग्रोधशोभाञ्जननारिकेलाः ॥
वृक्षास्तथान्ये फलपुष्पवन्तो ।
दृश्या बभूवुः सुमनोहराङ्गाः ।
जलाशयाश्चैव सुवर्णतोयाश् ।
चक्राङ्गकारण्डवहंसजुष्टाः ॥
कोयष्टिदात्यूहबलाकयुक्ता ।
दृश्यास्तु पद्मोत्पलमीनपूर्णाः ।
खगाश्च नानाविधभूषिताङ्गा ।
दृश्यास्तु वृक्षेषु सुचित्रपक्षाः ॥
क्रीडासु युक्तान् अथ तर्जयन्तः ।
कुर्वन्ति शब्दं मदनेरिताङ्गाः ।
तस्मिन् गिरावद्रिसुताविवाहे ।
ववुश्च वाताः सुखशीतलाङ्गाः ॥
पुष्पाणि शुभ्राण्यपि पातयन्तः ।
शनैर्नगेभ्यो मलयाद्रिजाताः ।
तथैव सर्वे ऋतवश्च पुण्याश् ।
चकाशिरेऽन्योन्यविमिश्रिताङ्गाः ॥
येषां सुलिङ्गानि च कीर्तितानि ।
ते तत्र आसन् सुमनोज्ञरूपाः ॥
समदालिकुलोद्गीत+ ।शिलाकुसुमसञ्चयैः ।
परस्परं हि मालत्यो भावयन्त्यो विरेजिरे ॥
नीलानि नीलाम्बुरुहैः पयांसि ।
गौराणि गौरैश्च मृणालदण्डैः ।
रक्तैश्च रक्तानि भृशं कृतानि ।
मत्तद्विरेफावलिजुष्टपत्त्रैः ॥
हैमानि विस्तीर्णजलेषु केषुचिन् ।
निरन्तरं चारुतराणि केषुचित् ।
वैदूर्यनालानि सरःसु केषुचित् ।
प्रजज्ञिरे पद्मवनानि सर्वतः ॥
वाप्यस्तत्राभवन् रम्याः कमलोत्पलपुष्पिताः ।
नानाविहङ्गसञ्जुष्टा हैमसोपानपङ्क्तयः ॥
शृङ्गाणि तस्य तु गिरेः कर्णिकारैः सुपुष्पितैः ।
समुच्छ्रितान्यविरलैर्हेमानीव बभुर्द्विजाः ॥
ईषद्विभिन्नकुसुमैः पाटलैश्चापि पाटलाः ।
सम्बभूवुर्दिशः सर्वाः पवनाकम्पिमूर्तिभिः ॥
कृष्णार्जुना दशगुणा नीलाशोकमहीरुहाः ।
गिरौ ववृधिरे फुल्लाः स्पर्धयन्तः परस्परम् ॥
चारुरावविजुष्टानि किंशुकानां वनानि च ।
पर्वतस्य नितम्बेषु सर्वेषु च विरेजिरे ॥
तमालगुल्मैस्तस्यासीच्छोभा हिमवतस्तदा ।
नीलजीमूतसङ्घातैर्निलीनैरिव सन्धिषु ॥
निकामपुष्पैः सुविशालशाखैः ।
समुच्छ्रितैश्चन्दनचम्पकैश्च ।
प्रमत्तपुंस्कोकिलसम्प्रलापैर्।
हिमाचलोऽतीव तदा रराज ॥
श्रुत्वा शब्दं मृदुमदकलं सर्वतः कोकिलानाम् ।
चञ्चत्पक्षाः समधुरतरं नीलकण्ठा विनेदुः ।
तेषां शब्दैरुपचितबलः पुष्पचापेषुहस्तः ।
सज्जीभूतस्त्रिदशवनिता वेद्धुमङ्गेष्वनङ्गः ॥
पटुः सूर्यातपश्चापि प्रायशोऽल्पजलाशयः ।
देवीविवाहसमये ग्रीष्म आगाद् धिमाचलम् ॥
स चापि तरुभिस्तत्र बहुभिः कुसुमोत्करैः ।
शोभयामास शृङ्गाणि प्रालेयाद्रेः समन्ततः ॥
तथापि च गिरौ तत्र वायवः सुमनोहराः ।
ववुः पाटलविस्तीर्ण+ ।कदम्बार्जुनगन्धिनः ॥
वाप्यः प्रफुल्लपद्मौघ+ ।केसरारुणमूर्तयः ।
अभवंस्तटसङ्घुष्ट+ ।फलहंसकदम्बकाः ॥
तथा कुरबकाश्चापि कुसुमापाण्डुमूर्तयः ।
सर्वेषु नगशृङ्गेषु भ्रमरावलिसेविताः ॥
बकुलाश्च नितम्बेषु विशालेषु महीभृतः ।
उत्ससर्ज मनोज्ञानि कुसुमानि समन्ततः ॥
इति कुसुमविचित्रसर्ववृक्षा ।
विविधविहङ्गमनादरम्यदेशाः ।
हिमगिरितनयाविवाहभूत्यै ।
षड् उपययुरृतवो मुनिप्रवीराः ॥
तत एवं प्रवृत्ते तु सर्वभूतसमागमे ।
नानावाद्यसमाकीर्णे अहं तत्र द्विजातयः ॥
शैलपुत्रीमलङ्कृत्य योग्याभरणसम्पदा ।
पुरं प्रवेशितवांस्तां स्वयमादाय भो द्विजाः ॥
ततस्तु पुनरेवेशमहं चैवोक्तवान् विभुम् ।
हविर्जुहोमि वह्नौ ते उपाध्यायपदे स्थितः ॥
ददासि मह्यं यद्याज्ञां कर्तव्योऽयं क्रियाविधिः ।
मामाह शङ्करश्चैवं देवदेवो जगत्पतिः ॥
शिव उवाच । यद् उद्दिष्टं सुरेशान तत् कुरुष्व यथेप्सितम् ।
कर्तास्मि वचनं सर्वं ब्रह्मंस्तव जगद्विभो ॥
ब्रह्मोवाच । ततश्चाहं प्रहृष्टात्मा कुशान् आदाय सत्वरम् ।
हस्तं देवस्य देव्याश्च योगबन्धेन युक्तवान् ॥
ज्वलनश्च स्वयं तत्र कृताञ्जलिपुटः स्थितः ।
श्रुतिगीतैर्महामन्त्रैर्मूर्तिमद्भिरुपस्थितैः ॥
यथोक्तविधिना हुत्वा सर्पिस्तद् अमृतं हविः ।
ततस्तं ज्वलनं सर्वं कारयित्वा प्रदक्षिणम् ॥
मुक्त्वा हस्तसमायोगं सहितः सर्वदैवतैः ।
पुत्रैश्च मानसैः सिद्धैः प्रहृष्टेनान्तरात्मना ॥
वृत्त उद्वाहकाले तु प्रणम्य च वृषध्वजम् ।
योगेनैव तयोर्विप्रास्तद् उमापरमेशयोः ॥
उद्वाहः स परो वृत्तो यं देवा न विदुः क्वचित् ।
इति वः सर्वमाख्यातं स्वयंवरमिदं शुभम् ।
उद्वाहश्चैव देवस्य शृणुध्वं परमाद्भुतम् ॥
ब्रह्मोवाच । अथ वृत्ते विवाहे तु भवस्यामिततेजसः ।
प्रहर्षमतुलं गत्वा देवाः शक्रपुरोगमाः ।
तुष्टुवुर्वाग्भिराद्याभिः प्रणेमुस्ते महेश्वरम् ॥
देवा ऊचुः । नमः पर्वतलिङ्गाय पर्वतेशाय वै नमः ।
नमः पवनवेगाय विरूपायाजिताय च ।
नमः क्लेशविनाशाय दात्रे च शुभसम्पदाम् ॥
नमो नीलशिखण्डाय अम्बिकापतये नमः ।
नमः पवनरूपाय शतरूपाय वै नमः ॥
नमो भैरवरूपाय विरूपनयनाय च ।
नमः सहस्रनेत्राय सहस्रचरणाय च ॥
नमो देववयस्याय वेदाङ्गाय नमो नमः ।
विष्टम्भनाय शक्रस्य बाह्वोर्वेदाङ्कुराय च ॥
चराचराधिपतये शमनाय नमो नमः ।
सलिलाशयलिङ्गाय युगान्ताय नमो नमः ॥
नमः कपालमालाय कपालसूत्रधारिणे ।
नमः कपालहस्ताय दण्डिने गदिने नमः ॥
नमस्त्रैलोक्यनाथाय पशुलोकरताय च ।
नमः खट्वाङ्गहस्ताय प्रमथार्तिहराय च ॥
नमो यज्ञशिरोहन्त्रे कृष्णकेशापहारिणे ।
भगनेत्रनिपाताय पूष्णो दन्तहराय च ॥
नमः पिनाकशूलासि+ ।खड्गमुद्गरधारिणे ।
नमोऽस्तु कालकालाय तृतीयनयनाय च ॥
अन्तकान्तकृते चैव नमः पर्वतवासिने ।
सुवर्णरेतसे चैव नमः कुण्डलधारिणे ॥
दैत्यानां योगनाशाय योगिनां गुरवे नमः ।
शशाङ्कादित्यनेत्राय ललाटनयनाय च ॥
नमः श्मशानरतये श्मशानवरदाय च ।
नमो दैवतनाथाय त्र्यम्बकाय नमो नमः ॥
गृहस्थसाधवे नित्यं जटिले ब्रह्मचारिणे ।
नमो मुण्डार्धमुण्डाय पशूनां पतये नमः ॥
सलिले तप्यमानाय योगैश्वर्यप्रदाय च ।
नमः शान्ताय दान्ताय प्रलयोत्पत्तिकारिणे ॥
नमोऽनुग्रहकर्त्रे च स्थितिकर्त्रे नमो नमः ।
नमो रुद्राय वसव आदित्यायाश्विने नमः ॥
नमः पित्रेऽथ साङ्ख्याय विश्वेदेवाय वै नमः ।
नमः शर्वाय उग्राय शिवाय वरदाय च ॥
नमो भीमाय सेनान्ये पशूनां पतये नमः ।
शुचये वैरिहानाय सद्योजाताय वै नमः ॥
महादेवाय चित्राय विचित्राय च वै नमः ।
प्रधानायाप्रमेयाय कार्याय कारणाय च ॥
पुरुषाय नमस्तेऽस्तु पुरुषेच्छाकराय च ।
नमः पुरुषसंयोग+ ।प्रधानगुणकारिणे ॥
प्रवर्तकाय प्रकृतेः पुरुषस्य च सर्वशः ।
कृताकृतस्य सत्कर्त्रे फलसंयोगदाय च ॥
कालज्ञाय च सर्वेषां नमो नियमकारिणे ।
नमो वैषम्यकर्त्रे च गुणानां वृत्तिदाय च ॥
नमस्ते देवदेवेश नमस्ते भूतभावन ।
शिव सौम्यमुखो द्रष्टुं भव सौम्यो हि नः प्रभो ॥
ब्रह्मोवाच । एवं स भगवान् देवो जगत्पतिरुमापतिः ।
स्तूयमानः सुरैः सर्वैरमरान् इदमब्रवीत् ॥
श्रीशङ्कर उवाच । द्रष्टुं सुखश्च सौम्यश्च
देवानामस्मि भोः सुराः ।
वरं वरयत क्षिप्रं दातास्मि तमसंशयम् ॥
ब्रह्मोवाच । ततस्ते प्रणताः सर्वे सुरा ऊचुस्त्रिलोचनम् ॥
देवा ऊचुः । तवैव भगवन् हस्ते वर एषोऽवतिष्ठताम् ।
यदा कार्यं तदा नस्त्वं दास्यसे वरमीप्सितम् ॥
ब्रह्मोवाच । एवमस्त्विति तान् उक्त्वा विसृज्य च सुरान् हरः ।
लोकांश्च प्रमथैः सार्धं विवेश भवनं स्वकम् ॥
यस्तु हरोत्सवमद्भुतमेनम् ।
गायति दैवतविप्रसमक्षम् ।
सोऽप्रतिरूपगणेशसमानो ।
देहविपर्ययमेत्य सुखी स्यात् ॥
ब्रह्मोवाच । विप्रवर्याः स्तवं हीमं शृणुयाद् वा पठेच्च यः ।
स सर्वलोकगो देवैः पूज्यतेऽमरराड् इव ॥
ब्रह्मोवाच । प्रविष्टे भवनं देवे सूपविष्टे वरासने ।
स वक्रो मन्मथः क्रूरो देवं वेद्धुमना भवत् ॥
तमनाचारसंयुक्तं दुरात्मानं कुलाधमम् ।
लोकान् सर्वान् पीडयन्तं सर्वाङ्गावरणात्मकम् ॥
ऋषीणां विघ्नकर्तारं नियमानां व्रतैः सह ।
चक्राह्वयस्य रूपेण रत्या सह समागतम् ॥
अथाततायिनं विप्रा वेद्धुकामं सुरेश्वरः ।
नयनेन तृतीयेन सावज्ञं समवैक्षत ॥
ततोऽस्य नेत्रजो वह्निर्ज्वालामालासहस्रवान् ।
सहसा रतिभर्तारमदहत् सपरिच्छदम् ॥
स दह्यमानः करुणमार्तोऽक्रोशत विस्वरम् ।
प्रसादयंश्च तं देवं पपात धरणीतले ॥
अथ सोऽग्निपरीताङ्गो मन्मथो लोकतापनः ।
पपात सहसा मूर्छां क्षणेन समपद्यत ॥
पत्नी तु करुणं तस्य विललाप सुदुःखिता ।
देवीं देवं च दुःखार्ता अयाचत् करुणावती ॥
तस्याश्च करुणां ज्ञात्वा देवौ तौ करुणात्मकौ ।
ऊचतुस्तां समालोक्य समाश्वास्य च दुःखिताम् ॥
उमामहेश्वरावूचतुः । दग्ध एव ध्रुवं भद्रे नास्योत्पत्तिरिहेष्यते ।
अशरीरोऽपि ते भद्रे कार्यं सर्वं करिष्यति ॥
यदा तु विष्णुर्भगवान् वसुदेवसुतः शुभे ।
तदा तस्य सुतो यश्च पतिस्ते सम्भविष्यति ॥
ब्रह्मोवाच । ततः सा तु वरं लब्ध्वा कामपत्नी शुभानना ।
जगामेष्टं तदा देशं प्रीतियुक्ता गतक्लमा ॥
दग्ध्वा कामं ततो विप्राः स तु देवो वृषध्वजः ।
रेमे तत्रोमया सार्धं प्रहृष्टस्तु हिमाचले ॥
कन्दरेषु च रम्येषु पद्मिनीषु गुहासु च ।
निर्झरेषु च रम्येषु कर्णिकारवनेषु च ॥
नदीतीरेषु कान्तेषु किंनराचरितेषु च ।
शृङ्गेषु शैलराजस्य तडागेषु सरःसु च ॥
वनराजिषु रम्यासु नानापक्षिरुतेषु च ।
तीर्थेषु पुण्यतोयेषु मुनीनामाश्रमेषु च ॥
एतेषु पुण्येषु मनोहरेषु ।
देशेषु विद्याधरभूषितेषु ।
गन्धर्वयक्षामरसेवितेषु ।
रेमे स देव्या सहितस्त्रिनेत्रः ॥
देवैः सहेन्द्रैर्मुनियक्षसिद्धैर्।
गन्धर्वविद्याधरदैत्यमुख्यैः ।
अन्यैश्च सर्वैर्विविधैर्वृतोऽसौ ।
तस्मिन् नगे हर्षमवाप शम्भुः ॥
नृत्यन्ति तत्राप्सरसः सुरेशा ।
गायन्ति गन्धर्वगणाः प्रहृष्टाः ।
दिव्यानि वाद्यान्यथ वादयन्ति ।
केचिद् द्रुतं देववरं स्तुवन्ति ॥
एवं स देवः स्वगणैरुपेतो ।
महाबलैः शक्रयमाग्नितुल्यैः ।
देव्याः प्रियार्थं भगनेत्रहन्ता ।
गिरिं न तत्याज तदा महात्मा ॥
ऋषय ऊचुः । देव्याः समं तु भगवांस्तिष्ठंस्तत्र स कामहा ।
अकरोत् किं महादेव एतद् इच्छाम वेदितुम् ॥
ब्रह्मोवाच । भगवान् हिमवच्छृङ्गे स हि देव्याः प्रियेच्छया ।
गणेशैर्विविधाकारैर्हासं सञ्जनयन् मुहुः ॥
देवीं बालेन्दुतिलको रमयंश्च रराम च ।
महानुभावैः सर्वज्ञैः कामरूपधरैः शुभैः ॥
अथ देव्याससादैका मातरं परमेश्वरी ।
आसीनां काञ्चने शुभ्र आसने परमाद्भुते ॥
अथ दृष्ट्वा सतीं देवीमागतां सुररूपिणीम् ।
आसनेन महार्हेणऽसम्पादयद् अनिन्दिताम् ।
आसीनां तामथोवाच मेना हिमवतः प्रिया ॥
मेनोवाच । चिरस्यागमनं तेऽद्य वद पुत्रि शुभेक्षणे ।
दरिद्रा क्रीडनैस्त्वं हि भर्त्रा क्रीडसि सङ्गता ॥
ये दरिद्रा भवन्ति स्म तथैव च निराश्रयाः ।
उमे त एवं क्रीडन्ति यथा तव पतिः शुभे ॥
ब्रह्मोवाच । सैवमुक्ताथ मात्रा तु नातिहृष्टमना भवत् ।
महत्या क्षमया युक्ता न किञ्चित् तामुवाच ह ।
विसृष्टा च तदा मात्रा गत्वा देवमुवाच ह ॥
पार्वत्युवाच । भगवन् देवदेवेश नेह वत्स्यामि भूधरे ।
अन्यं कुरु ममावासं भुवनेषु महाद्युते ॥
देव उवाच । सदा त्वमुच्यमाना वै मया वासार्थमीश्वरि ।
अन्यं न रोचितवती वासं वै देवि कर्हिचित् ॥
इदानीं स्वयमेव त्वं वासमन्यत्र शोभने ।
कस्मान् मृगयसे देवि ब्रूहि तन् मे शुचिस्मिते ॥
देव्युवाच । गृहं गतास्मि देवेश पितुरद्य महात्मनः ।
दृष्ट्वा च तत्र मे माता विजने लोकभावने ॥
आसनादिभिरभ्यर्च्य सा मामेवमभाषत ।
उमे तव सदा भर्ता दरिद्रः क्रीडनैः शुभे ॥
क्रीडते नहि देवानां क्रीडा भवति तादृशी ।
यत् किल त्वं महादेव गणैश्च विविधैस्तथा ।
रमसे तद् अनिष्टं हि मम मातुर्वृषध्वज ॥
ब्रह्मोवाच । ततो देवः प्रहस्याह देवीं हासयितुं प्रभुः ॥
देव उवाच । एवमेव न सन्देहः कस्मान् मन्युरभूत् तव ।
कृत्तिवासा ह्यवासाश्च श्मशाननिलयश्च ह ॥
अनिकेतो ह्यरण्येषु पर्वतानां गुहासु च ।
विचरामि गणैर्नग्नैर्वृतोऽम्भोजविलोचने ॥
मा क्रुधो देवि मात्रे त्वं तथ्यं मातावदत् तव ।
नहि मातृसमो बन्धुर्जन्तूनामस्ति भूतले ॥
देव्युवाच । न मेऽस्ति बन्धुभिः किञ्चित् कृत्यं सुरवरेश्वर ।
तथा कुरु महादेव यथाहं सुखमाप्नुयाम् ॥
ब्रह्मोवाच । श्रुत्वा स देव्या वचनं सुरेशस्- ।
तस्याः प्रियार्थे स्वगिरिं विहाय ।
जगाम मेरुं सुरसिद्धसेवितम् ।
भार्यासहायः स्वगणैश्च युक्तः ॥
ऋषय ऊचुः । प्राचेतसस्य दक्षस्य कथं वैवस्वतेऽन्तरे ।
विनाशमगमद् ब्रह्मन् हयमेधः प्रजापतेः ॥
देव्या मन्युकृतं बुद्ध्वा क्रुद्धः सर्वात्मकः प्रभुः ।
कथं विनाशितो यज्ञो दक्षस्यामिततेजसः ।
महादेवेन रोषाद् वै तन् नः प्रब्रूहि विस्तरात् ॥
ब्रह्मोवाच । वर्णयिष्यामि वो विप्रा महादेवेन वै यथा ।
क्रोधाद् विध्वंसितो यज्ञो देव्याः प्रियचिकीर्षया ॥
पुरा मेरोर्द्विजश्रेष्ठाः शृङ्गं त्रैलोक्यपूजितम् ।
ज्योतिःस्थलं नाम चित्रं सर्वरत्नविभूषितम् ॥
अप्रमेयमनाधृष्यं सर्वलोकनमस्कृतम् ।
तत्र देवो गिरितटे सर्वधातुविचित्रिते ॥
पर्यङ्क इव विस्तीर्ण उपविष्टो बभूव ह ।
शैलराजसुता चास्य नित्यं पार्श्वस्थिताभवत् ॥
आदित्याश्च महात्मानो वसवश्च महौजसः ।
तथैव च महात्मानावश्विनौ भिषजां वरौ ॥
तथा वैश्रवणो राजा गुह्यकैः परिवारितः ।
यक्षाणामीश्वरः श्रीमान् कैलासनिलयः प्रभुः ॥
उपासते महात्मानमुशना च महामुनिः ।
सनत्कुमारप्रमुखास्तथैव परमर्षयः ॥
अङ्गिरःप्रमुखाश्चैव तथा देवर्षयोऽपि च ।
विश्वावसुश्च गन्धर्वस्तथा नारदपर्वतौ ॥
अप्सरोगणसङ्घाश्च समाजग्मुरनेकशः ।
ववौ सुखशिवो वायुर्नानागन्धवहः शुचिः ॥
सर्वर्तुकुसुमोपेतः पुष्पवन्तोऽभवन् द्रुमाः ।
तथा विद्याधराः साध्याः सिद्धाश्चैव तपोधनाः ॥
महादेवं पशुपतिं पर्युपासत तत्र वै ।
भूतानि च तथान्यानि नानारूपधराण्यथ ॥
राक्षसाश्च महारौद्राः पिशाचाश्च महाबलाः ।
बहुरूपधरा धृष्टा नानाप्रहरणायुधाः ॥
देवस्यानुचरास्तत्र तस्थुर्वैश्वानरोपमाः ।
नन्दीश्वरश्च भगवान् देवस्यानुमते स्थितः ॥
प्रगृह्य ज्वलितं शूलं दीप्यमानं स्वतेजसा ।
गङ्गा च सरितां श्रेष्ठा सर्वतीर्थजलोद्भवा ॥
पर्युपासत तं देवं रूपिणी द्विजसत्तमाः ।
एवं स भगवांस्तत्र पूज्यमानः सुरर्षिभिः ॥
देवैश्च सुमहाभागैर्महादेवो व्यतिष्ठत ।
कस्यचित् त्वथ कालस्य दक्षो नाम प्रजापतिः ॥
पूर्वोक्तेन विधानेन यक्ष्यमाणोऽभ्यपद्यत ।
ततस्तस्य मखे देवाः सर्वे शक्रपुरोगमाः ॥
स्वर्गस्थानाद् अथागम्य दक्षमापेदिरे तथा ।
ते विमानैर्महात्मानो ज्वलद्भिर्ज्वलनप्रभाः ॥
देवस्यानुमतेऽगच्छन् गङ्गाद्वारमिति श्रुतिः ।
गन्धर्वाप्सरसाकीर्णं नानाद्रुमलतावृतम् ॥
ऋषिसिद्धैः परिवृतं दक्षं धर्मभृतां वरम् ।
पृथिव्यामन्तरिक्षे च ये च स्वर्लोकवासिनः ॥
सर्वे प्राञ्जलयो भूत्वा उपतस्थुः प्रजापतिम् ।
आदित्या वसवो रुद्राः साध्याः सर्वे मरुद्गणाः ॥
विष्णुना सहिताः सर्व आगता यज्ञभागिनः ।
ऊष्मपा धूमपाश्चैव आज्यपाः सोमपास्तथा ॥
अश्विनौ मरुतश्चैव नानादेवगणैः सह ।
एते चान्ये च बहवो भूतग्रामास्तथैव च ॥
जरायुजाण्डजाश्चैव तथैव स्वेदजोद्भिदः ।
आगताः सत्त्रिणः सर्वे देवाः स्त्रीभिः सहर्षिभिः ॥
विराजन्ते विमानस्था दीप्यमाना इवाग्नयः ।
तान् दृष्ट्वा मन्युनाविष्टो दधीचिर्वाक्यमब्रवीत् ॥
दधीचिरुवाच । अपूज्यपूजने चैव पूज्यानां चाप्यपूजने ।
नरः पापमवाप्नोति महद् वै नात्र संशयः ॥
ब्रह्मोवाच । एवमुक्त्वा तु विप्रर्षिः पुनर्दक्षमभाषत ॥
दधीचिरुवाच । पूज्यं च पशुभर्तारं कस्मान्
नार्चयसे प्रभुम् ॥
दक्ष उवाच । सन्ति मे बहवो रुद्राः शूलहस्ताः कपर्दिनः ।
एकादशस्थानगता नान्यं विद्मो महेश्वरम् ॥
दधीचिरुवाच । सर्वेषामेकमन्त्रोऽयं ममेशो न
निमन्त्रितः ।
यथाहं शङ्कराद् ऊर्ध्वं नान्यं पश्यामि दैवतम् ।
तथा दक्षस्य विपुलो यज्ञोऽयं न भविष्यति ॥
दक्ष उवाच ।  दक्ष उवाच । विष्णोश्च भागा विविधाः प्रदत्तास्- ।
तथा च रुद्रेभ्य उत प्रदत्ताः ।
अन्येऽपि देवा निजभागयुक्ता ।
ददामि भागं न तु शङ्कराय ॥
ब्रह्मोवाच । गतास्तु देवता ज्ञात्वा शैलराजसुता तदा ।
उवाच वचनं शर्वं देवं पशुपतिं पतिम् ॥
उमोवाच । भगवन् कुत्र यान्त्येते देवाः शक्रपुरोगमाः ।
ब्रूहि तत्त्वेन तत्त्वज्ञ संशयो मे महान् अयम् ॥
महेश्वर उवाच । दक्षो नाम महाभागे प्रजानां पतिरुत्तमः ।
हयमेधेन यजते तत्र यान्ति दिवौकसः ॥
देव्युवाच । यज्ञमेतं महाभाग किमर्थं नानुगच्छसि ।
केन वा प्रतिषेधेन गमनं ते न विद्यते ॥
महेश्वर उवाच । सुरैरेव महाभागे सर्वमेतद् अनुष्ठितम् ।
यज्ञेषु मम सर्वेषु न भाग उपकल्पितः ॥
पूर्वागतेन गन्तव्यं मार्गेण वरवर्णिनि ।
न मे सुराः प्रयच्छन्ति भागं यज्ञस्य धर्मतः ॥
उमोवाच । भगवन् सर्वदेवेषु प्रभावाभ्यधिको गुणैः ।
अजेयश्चाप्यधृष्यश्च तेजसा यशसा श्रिया ॥
अनेन तु महाभाग प्रतिषेधेन भागतः ।
अतीव दुःखमापन्ना वेपथुश्च महान् अयम् ॥
किं नाम दानं नियमं तपो वा ।
कुर्यामहं येन पतिर्ममाद्य ।
लभेत भागं भगवान् अचिन्त्यो ।
यज्ञस्य चेन्द्राद्यमरैर्विचित्रम् ॥
ब्रह्मोवाच । एवं ब्रुवाणां भगवान् विचिन्त्य ।
पत्नीं प्रहृष्टः क्षुभितामुवाच ।
महेश्वर उवाच । न वेत्सि मां देवि कृशोदराङ्गि ।
किं नाम युक्तं वचनं तवेदम् ॥
अहं विजानामि विशालनेत्रे ।
ध्यानेन सर्वे च विदन्ति सन्तः ।
तवाद्य मोहेन सहेन्द्रदेवा ।
लोकत्रयं सर्वमथो विनष्टम् ॥
मामध्वरेशं नितरां स्तुवन्ति ।
रथन्तरं साम गायन्ति मह्यम् ।
मां ब्राह्मणा ब्रह्ममन्त्रैर्यजन्ति ।
ममाध्वर्यवः कल्पयन्ते च भागम् ॥
देव्युवाच । विकत्थसे प्राकृतवत् सर्वस्त्रीजनसंसदि ।
स्तौषि गर्वायसे चापि स्वमात्मानं न संशयः ॥
भगवान् उवाच । नात्मानं स्तौमि देवेशि यथा त्वमनुगच्छसि ।
संस्रक्ष्यामि वरारोहे भागार्थे वरवर्णिनि ॥
ब्रह्मोवाच । इत्युक्त्वा भगवान् पत्नीमुमां प्राणैरपि प्रियाम् ।
सोऽसृजद् भगवान् वक्त्राद् भूतं क्रोधाग्निसम्भवम् ॥
तमुवाच मखं गच्छ दक्षस्य त्वं महेश्वरः ।
नाशयाशु क्रतुं तस्य दक्षस्य मदनुज्ञया ॥
ब्रह्मोवाच । ततो रुद्रप्रयुक्तेन सिंहवेषेण लीलया ।
देव्या मन्युकृतं ज्ञात्वा हतो दक्षस्य स क्रतुः ॥
मन्युना च महाभीमा भद्रकाली महेश्वरी ।
आत्मनः कर्मसाक्षित्वे तेन सार्धं सहानुगा ॥
स एष भगवान् क्रोधः प्रेतावासकृतालयः ।
वीरभद्रेति विख्यातो देव्या मन्युप्रमार्जकः ॥
सोऽसृजद् रोमकूपेभ्य आत्मनैव गणेश्वरान् ।
रुद्रानुगान् गणान् रौद्रान् रुद्रवीर्यपराक्रमान् ॥
रुद्रस्यानुचराः सर्वे सर्वे रुद्रपराक्रमाः ।
ते निपेतुस्ततस्तूर्णं शतशोऽथ सहस्रशः ॥
ततः किलकिलाशब्द आकाशं पूरयन्न् इव ।
समभूत् सुमहान् विप्राः सर्वरुद्रगणैः कृतः ॥
तेन शब्देन महता त्रस्ताः सर्वे दिवौकसः ।
पर्वताश्च व्यशीर्यन्त चकम्पे च वसुन्धरा ॥
मरुतश्च ववुः क्रूराश्चुक्षुभे वरुणालयः ।
अग्नयो वै न दीप्यन्ते न चादीप्यत भास्करः ॥
ग्रहा नैव प्रकाशन्ते नक्षत्राणि न तारकाः ।
ऋषयो न प्रभासन्ते न देवा न च दानवाः ॥
एवं हि तिमिरीभूते निर्दहन्ति गणेश्वराः ।
प्रभञ्जन्त्यपरे यूपान् घोरान् उत्पाटयन्ति च ॥
प्रणदन्ति तथा चान्ये विकुर्वन्ति तथा परे ।
त्वरितं वै प्रधावन्ति वायुवेगा मनोजवाः ॥
चूर्ण्यन्ते यज्ञपात्राणि यज्ञस्यायतनानि च ।
शीर्यमाणान्यदृश्यन्त तारा इव नभस्तलात् ॥
दिव्यान्नपानभक्ष्याणां राशयः पर्वतोपमाः ।
क्षीरनद्यस्तथा चान्या घृतपायसकर्दमाः ॥
मधुमण्डोदका दिव्याः खण्डशर्करवालुकाः ।
षड्रसान् निवहन्त्यन्या गुडकुल्या मनोरमाः ॥
उच्चावचानि मांसानि भक्ष्याणि विविधानि च ।
यानि कानि च दिव्यानि लेह्यचोष्याणि यानि च ॥
भुञ्जन्ति विविधैर्वक्त्रैर्विलुम्पन्ति क्षिपन्ति च ।
रुद्रकोपा महाकोपाः कालाग्निसदृशोपमाः ॥
भक्षयन्तोऽथ शैलाभा भीषयन्तश्च सर्वतः ।
क्रीडन्ति विविधाकाराश्चिक्षिपुः सुरयोषितः ॥
एवं गणाश्च तैर्युक्तो वीरभद्रः प्रतापवान् ।
रुद्रकोपप्रयुक्तश्च सर्वदेवैः सुरक्षितम् ॥
तं यज्ञमदहच्छीघ्रं भद्रकाल्याः समीपतः ।
चक्रुरन्ये तथा नादान् सर्वभूतभयङ्करान् ॥
छित्त्वा शिरोऽन्ये यज्ञस्य व्यनदन्त भयङ्करम् ।
ततः शक्रादयो देवा दक्षश्चैव प्रजापतिः ।
ऊचुः प्राञ्जलयो भूत्वा कथ्यतां को भवान् इति ॥
वीरभद्र उवाच । नाहं देवो न दैत्यो वा न च भोक्तुमिहागतः ।
नैव द्रष्टुं च देवेन्द्रा न च कौतूहलान्विताः ॥
दक्षयज्ञविनाशार्थं सम्प्राप्तोऽहं सुरोत्तमाः ।
वीरभद्रेति विख्यातो रुद्रकोपाद् विनिःसृतः ॥
भद्रकाली च विख्याता देव्याः क्रोधाद् विनिर्गता ।
प्रेषिता देवदेवेन यज्ञान्तिकमुपागता ॥
शरणं गच्छ राजेन्द्र देवदेवमुमापतिम् ।
वरं क्रोधोऽपि देवस्य न वरः परिचारकैः ॥
ब्रह्मोवाच । निखातोत्पाटितैर्यूपैरपविद्धैस्ततस्ततः ।
उत्पतद्भिः पतद्भिश्च गृध्रैरामिषगृध्नुभिः ॥
पक्षवातविनिर्धूतैः शिवारुतविनादितैः ।
स तस्य यज्ञो नृपतेर्बाध्यमानस्तदा गणैः ॥
आस्थाय मृगरूपं वै खमेवाभ्यपतत् तदा ।
तं तु यज्ञं तथारूपं गच्छन्तमुपलभ्य सः ॥
धनुरादाय बाणं च तदर्थमगमत् प्रभुः ।
ततस्तस्य गणेशस्य क्रोधाद् अमिततेजसः ॥
ललाटात् प्रसृतो घोरः स्वेदबिन्दुर्बभूव ह ।
तस्मिन् पतितमात्रे च स्वेदबिन्दौ तदा भुवि ॥
प्रादुर्भूतो महान् अग्निर्ज्वलत्कालानलोपमः ।
तत्रोदपद्यत तदा पुरुषो द्विजसत्तमाः ॥
ह्रस्वोऽतिमात्रो रक्ताक्षो हरिच्छ्मश्रुर्विभीषणः ।
ऊर्ध्वकेशोऽतिरोमाङ्गः शोणकर्णस्तथैव च ॥
करालकृष्णवर्णश्च रक्तवासास्तथैव च ।
तं यज्ञं स महासत्त्वोऽदहत् कक्षमिवानलः ॥
देवाश्च प्रद्रुताः सर्वे गता भीता दिशो दश ।
तेन तस्मिन् विचरता विक्रमेण तदा तु वै ॥
पृथिवी व्यचलत् सर्वा सप्तद्वीपा समन्ततः ।
महाभूते प्रवृत्ते तु देवलोकभयङ्करे ॥
तदा चाहं महादेवमब्रवं प्रतिपूजयन् ।
भवतेऽपि सुराः सर्वे भागं दास्यन्ति वै प्रभो ॥
क्रियतां प्रतिसंहारः सर्वदेवेश्वर त्वया ।
इमाश्च देवताः सर्वा ऋषयश्च सहस्रशः ॥
तव क्रोधान् महादेव न शान्तिमुपलेभिरे ।
यश्चैष पुरुषो जातः स्वेदजस्ते सुरर्षभ ॥
ज्वरो नामैष धर्मज्ञ लोकेषु प्रचरिष्यति ।
एकीभूतस्य न ह्यस्य धारणे तेजसः प्रभो ॥
समर्था सकला पृथ्वी बहुधा सृज्यतामयम् ।
इत्युक्तः स मया देवो भागे चापि प्रकल्पिते ॥
भगवान् मां तथेत्याह देवदेवः पिनाकधृक् ।
परां च प्रीतिमगमत् स स्वयं च पिनाकधृक् ॥
दक्षोऽपि मनसा देवं भवं शरणमन्वगात् ।
प्राणापानौ समारुध्य चक्षुःस्थाने प्रयत्नतः ॥
विधार्य सर्वतो दृष्टिं बहुदृष्टिरमित्रजित् ।
स्मितं कृत्वाब्रवीद् वाक्यं ब्रूहि किं करवाणि ते ॥
श्राविते च महाख्याने देवानां पितृभिः सह ।
तमुवाचाञ्जलिं कृत्वा दक्षो देवं प्रजापतिः ।
भीतः शङ्कितचित्तस्तु सबाष्पवदनेक्षणः ॥
दक्ष उवाच । यदि प्रसन्नो भगवान् यदि वाहं तव प्रियः ।
यदि चाहमनुग्राह्यो यदि देयो वरो मम ॥
यद् भक्ष्यं भक्षितं पीतं त्रासितं यच्च नाशितम् ।
चूर्णीकृतापविद्धं च यज्ञसम्भारमीदृशम् ॥
दीर्घकालेन महता प्रयत्नेन च सञ्चितम् ।
न च मिथ्या भवेन् मह्यं त्वत्प्रसादान् महेश्वर ॥
ब्रह्मोवाच । तथास्त्वित्याह भगवान् भगनेत्रहरो हरः ।
धर्माध्यक्षं महादेवं त्र्यम्बकं च प्रजापतिः ॥
जानुभ्यामवनीं गत्वा दक्षो लब्ध्वा भवाद् वरम् ।
नाम्नां चाष्टसहस्रेण स्तुतवान् वृषभध्वजम् ॥
ब्रह्मोवाच । एवं दृष्ट्वा तदा दक्षः शम्भोर्वीर्यं द्विजोत्तमाः ।
प्राञ्जलिः प्रणतो भूत्वा संस्तोतुमुपचक्रमे ॥
दक्ष उवाच । नमस्ते देवदेवेश नमस्तेऽन्धकसूदन ।
देवेन्द्र त्वं बलश्रेष्ठ देवदानवपूजित ॥
सहस्राक्ष विरूपाक्ष त्र्यक्ष यक्षाधिपप्रिय ।
सर्वतःपाणिपादस्त्वं सर्वतोक्षिशिरोमुखः ॥
सर्वतःश्रुतिमांल्लोके सर्वमावृत्य तिष्ठसि ।
शङ्कुकर्णो महाकर्णः कुम्भकर्णोऽर्णवालयः ॥
गजेन्द्रकर्णो गोकर्णः शतकर्णो नमोऽस्तु ते ।
शतोदरः शतावर्तः शतजिह्वः सनातनः ॥
गायन्ति त्वां गायत्रिणो अर्चयन्त्यर्कमर्किणः ।
देवदानवगोप्ता च ब्रह्मा च त्वं शतक्रतुः ॥
मूर्तिमांस्त्वं महामूर्तिः समुद्रः सरसां निधिः ।
त्वयि सर्वा देवता हि गावो गोष्ठ इवासते ॥
त्वत्तः शरीरे पश्यामि सोममग्निजलेश्वरम् ।
आदित्यमथ विष्णुं च ब्रह्माणं सबृहस्पतिम् ॥
क्रिया करणकार्ये च कर्ता कारणमेव च ।
असच्च सदसच्चैव तथैव प्रभवाव्ययौ ॥
नमो भवाय शर्वाय रुद्राय वरदाय च ।
पशूनां पतये चैव नमोऽस्त्वन्धकघातिने ॥
त्रिजटाय त्रिशीर्षाय त्रिशूलवरधारिणे ।
त्र्यम्बकाय त्रिनेत्राय त्रिपुरघ्नाय वै नमः ॥
नमश्चण्डाय मुण्डाय विश्वचण्डधराय च ।
दण्डिने शङ्कुकर्णाय दण्डिदण्डाय वै नमः ॥
नमोऽर्धदण्डिकेशाय शुष्काय विकृताय च ।
विलोहिताय धूम्राय नीलग्रीवाय वै नमः ॥
नमोऽस्त्वप्रतिरूपाय विरूपाय शिवाय च ।
सूर्याय सूर्यपतये सूर्यध्वजपताकिने ॥
नमः प्रमथनाशाय वृषस्कन्धाय वै नमः ।
नमो हिरण्यगर्भाय हिरण्यकवचाय च ॥
हिरण्यकृतचूडाय हिरण्यपतये नमः ।
शत्रुघाताय चण्डाय पर्णसङ्घशयाय च ॥
नमः स्तुताय स्तुतये स्तूयमानाय वै नमः ।
सर्वाय सर्वभक्षाय सर्वभूतान्तरात्मने ॥
नमो होमाय मन्त्राय शुक्लध्वजपताकिने ।
नमोऽनम्याय नम्याय नमः किलकिलाय च ॥
नमस्त्वां शयमानाय शयितायोत्थिताय च ।
स्थिताय धावमानाय कुब्जाय कुटिलाय च ॥
नमो नर्तनशीलाय मुखवादित्रकारिणे ।
बाधापहाय लुब्धाय गीतवादित्रकारिणे ॥
नमो ज्येष्ठाय श्रेष्ठाय बलप्रमथनाय च ।
उग्राय च नमो नित्यं नमश्च दशबाहवे ॥
नमः कपालहस्ताय सितभस्मप्रियाय च ।
विभीषणाय भीमाय भीष्मव्रतधराय च ॥
नानाविकृतवक्त्राय खड्गजिह्वोग्रदंष्ट्रिणे ।
पक्षमासलवार्धाय तुम्बीवीणाप्रियाय च ॥
अघोरघोररूपाय घोराघोरतराय च ।
नमः शिवाय शान्ताय नमः शान्ततमाय च ॥
नमो बुद्धाय शुद्धाय संविभागप्रियाय च ।
पवनाय पतङ्गाय नमः साङ्ख्यपराय च ॥
नमश्चण्डैकघण्टाय घण्टाजल्पाय घण्टिने ।
सहस्रशतघण्टाय घण्टामालाप्रियाय च ॥
प्राणदण्डाय नित्याय नमस्ते लोहिताय च ।
हूंहूङ्काराय रुद्राय भगाकारप्रियाय च ॥
नमोऽपारवते नित्यं गिरिवृक्षप्रियाय च ।
नमो यज्ञाधिपतये भूताय प्रसुताय च ॥
यज्ञवाहाय दान्ताय तप्याय च भगाय च ।
नमस्तटाय तट्याय तटिनीपतये नमः ॥
अन्नदायान्नपतये नमस्त्वन्नभुजाय च ।
नमः सहस्रशीर्षाय सहस्रचरणाय च ॥
सहस्रोद्धतशूलाय सहस्रनयनाय च ।
नमो बालार्कवर्णाय बालरूपधराय च ॥
नमो बालार्करूपाय बालक्रीडनकाय च ।
नमः शुद्धाय बुद्धाय क्षोभणाय क्षयाय च ॥
तरङ्गाङ्कितकेशाय मुक्तकेशाय वै नमः ।
नमः षट्कर्मनिष्ठाय त्रिकर्मनियताय च ॥
वर्णाश्रमाणां विधिवत् पृथग्धर्मप्रवर्तिने ।
नमः श्रेष्ठाय ज्येष्ठाय नमः कलकलाय च ॥
श्वेतपिङ्गलनेत्राय कृष्णरक्तेक्षणाय च ।
धर्मकामार्थमोक्षाय क्रथाय क्रथनाय च ॥
साङ्ख्याय साङ्ख्यमुख्याय योगाधिपतये नमः ।
नमो रथ्याधिरथ्याय चतुष्पथपथाय च ॥
कृष्णाजिनोत्तरीयाय व्यालयज्ञोपवीतिने ।
ईशान रुद्रसङ्घात हरिकेश नमोऽस्तु ते ॥
त्र्यम्बकायाम्बिकानाथ व्यक्ताव्यक्त नमोऽस्तु ते ।
कालकामदकामघ्न दुष्टोद्वृत्तनिषूदन ॥
सर्वगर्हित सर्वघ्न सद्योजात नमोऽस्तु ते ।
उन्मादन शतावर्त+ ।गङ्गातोयार्द्रमूर्धज ॥
चन्द्रार्धसंयुगावर्त मेघावर्त नमोऽस्तु ते ।
नमोऽन्नदानकर्त्रे च अन्नदप्रभवे नमः ॥
अन्नभोक्त्रे च गोप्त्रे च त्वमेव प्रलयानल ।
जरायुजाण्डजाश्चैव स्वेदजोद्भिज्ज एव च ॥
त्वमेव देवदेवेश भूतग्रामश्चतुर्विधः ।
चराचरस्य स्रष्टा त्वं प्रतिहर्ता त्वमेव च ॥
त्वमेव ब्रह्मा विश्वेश अप्सु ब्रह्म वदन्ति ते ।
सर्वस्य परमा योनिः सुधांशो ज्योतिषां निधिः ॥
ऋक्सामानि तथौङ्कारमाहुस्त्वां ब्रह्मवादिनः ।
हायि हायि हरे हायि हुवाहावेति वासकृत् ॥
गायन्ति त्वां सुरश्रेष्ठाः सामगा ब्रह्मवादिनः ।
यजुर्मय ऋङ्मयश्च सामाथर्वयुतस्तथा ॥
पठ्यसे ब्रह्मविद्भिस्त्वं कल्पोपनिषदां गणैः ।
ब्राह्मणाः क्षत्रिया वैश्याः शूद्रा वर्णाश्रमाश्च ये ॥
त्वमेवाश्रमसङ्घाश्च विद्युत् स्तनितमेव च ।
संवत्सरस्त्वम् ऋतवो मासा मासार्धमेव च ॥
कला काष्ठा निमेषाश्च नक्षत्राणि युगानि च ।
वृषाणां ककुदं त्वं हि गिरीणां शिखराणि च ॥
सिंहो मृगाणां पतयस्तक्षकानन्तभोगिनाम् ।
क्षीरोदो ह्युदधीनां च मन्त्राणां प्रणवस्तथा ॥
वज्रं प्रहरणानां च व्रतानां सत्यमेव च ।
त्वमेवेच्छा च द्वेषश्च रागो मोहः शमः क्षमा ॥
व्यवसायो धृतिर्लोभः कामक्रोधौ जयाजयौ ।
त्वं गदी त्वं शरी चापी खट्वाङ्गी मुद्गरी तथा ॥
छेत्ता भेत्ता प्रहर्ता च नेता मन्तासि नो मतः ।
दशलक्षणसंयुक्तो धर्मोऽर्थः काम एव च ॥
इन्दुः समुद्रः सरितः पल्वलानि सरांसि च ।
लतावल्ल्यस्तृणौषध्यः पशवो मृगपक्षिणः ॥
द्रव्यकर्मगुणारम्भः कालपुष्पफलप्रदः ।
आदिश्चान्तश्च मध्यश्च गायत्र्योङ्कार एव च ॥
हरितो लोहितः कृष्णो नीलः पीतस्तथा क्षणः ।
कद्रुश्च कपिलो बभ्रुः कपोतो मच्छकस्तथा ॥
सुवर्णरेता विख्यातः सुवर्णश्चाप्यथो मतः ।
सुवर्णनामा च तथा सुवर्णप्रिय एव च ॥
त्वमिन्द्रश्च यमश्चैव वरुणो धनदोऽनलः ।
उत्फुल्लश्चित्रभानुश्च स्वर्भानुर्भानुरेव च ॥
होत्रं होता च होम्यं च हुतं चैव तथा प्रभुः ।
त्रिसौपर्णस्तथा ब्रह्मन् यजुषां शतरुद्रियम् ॥
पवित्रं च पवित्राणां मङ्गलानां च मङ्गलम् ।
प्राणश्च त्वं रजश्च त्वं तमः सत्त्वयुतस्तथा ॥
प्राणोऽपानः समानश्च उदानो व्यान एव च ।
उन्मेषश्च निमेषश्च क्षुत्तृङ्जृम्भा तथैव च ॥
लोहिताङ्गश्च दंष्ट्री च महावक्त्रो महोदरः ।
शुचिरोमा हरिच्छ्मश्रुरूर्ध्वकेशश्चलाचलः ॥
गीतवादित्रनृत्याङ्गो गीतवादनकप्रियः ।
मत्स्यो जालो जलोऽजय्यो जलव्यालः कुटीचरः ॥
विकालश्च सुकालश्च दुष्कालः कालनाशनः ।
मृत्युश्चैवाक्षयोऽन्तश्च क्षमामायाकरोत्करः ॥
संवर्तो वर्तकश्चैव संवर्तकबलाहकौ ।
घण्टाकी घण्टकी घण्टी चूडालो लवणोदधिः ॥
ब्रह्मा कालाग्निवक्त्रश्च दण्डी मुण्डस्त्रिदण्डधृक् ।
चतुर्युगश्चतुर्वेदश्चतुर्होत्रश्चतुष्पथः ॥
चातुराश्रम्यनेता च चातुर्वर्ण्यकरश्च ह ।
क्षराक्षरः प्रियो धूर्तो गणैर्गण्यो गणाधिपः ॥
रक्तमाल्याम्बरधरो गिरीशो गिरिजाप्रियः ।
शिल्पीशः शिल्पिनः श्रेष्ठः सर्वशिल्पिप्रवर्तकः ॥
भगनेत्रान्तकश्चण्डः पूष्णो दन्तविनाशनः ।
स्वाहा स्वधा वषट्कारो नमस्कार नमोऽस्तु ते ॥
गूढव्रतश्च गूढश्च गूढव्रतनिषेवितः ।
तरणस्तारणश्चैव सर्वभूतेषु तारणः ॥
धाता विधाता सन्धाता निधाता धारणो धरः ।
तपो ब्रह्म च सत्यं च ब्रह्मचर्यं तथार्जवम् ॥
भूतात्मा भूतकृद् भूतो भूतभव्यभवोद्भवः ।
भूर्भुवः स्वरितश्चैव भूतो ह्यग्निर्महेश्वरः ॥
ब्रह्मावर्तः सुरावर्तः कामावर्त नमोऽस्तु ते ।
कामबिम्बविनिर्हन्ता कर्णिकारस्रजप्रियः ॥
गोनेता गोप्रचारश्च गोवृषेश्वरवाहनः ।
त्रैलोक्यगोप्ता गोविन्दो गोप्ता गोगर्ग एव च ॥
अखण्डचन्द्राभिमुखः सुमुखो दुर्मुखोऽमुखः ।
चतुर्मुखो बहुमुखो रणेष्वभिमुखः सदा ॥
हिरण्यगर्भः शकुनिर्धनदोऽर्थपतिर्विराट् ।
अधर्महा महादक्षो दण्डधारो रणप्रियः ॥
तिष्ठन् स्थिरश्च स्थाणुश्च निष्कम्पश्च सुनिश्चलः ।
दुर्वारणो दुर्विषहो दुःसहो दुरतिक्रमः ॥
दुर्धरो दुर्वशो नित्यो दुर्दर्पो विजयो जयः ।
शशः शशाङ्कनयन+ ।शीतोष्णः क्षुत् तृषा जरा ॥
आधयो व्याधयश्चैव व्याधिहा व्याधिपश्च यः ।
सह्यो यज्ञमृगव्याधो व्याधीनामाकरोऽकरः ॥
शिखण्डी पुण्डरीकश्च पुण्डरीकावलोकनः ।
दण्डधृक् चक्रदण्डश्च रौद्रभागविनाशनः ॥
विषपोऽमृतपश्चैव सुरापः क्षीरसोमपः ।
मधुपश्चापपश्चैव सर्वपश्च बलाबलः ॥
वृषाङ्गराम्भो वृषभस्तथा वृषभलोचनः ।
वृषभश्चैव विख्यातो लोकानां लोकसंस्कृतः ॥
चन्द्रादित्यौ चक्षुषी ते हृदयं च पितामहः ।
अग्निष्टोमस्तथा देहो धर्मकर्मप्रसाधितः ॥
न ब्रह्मा न च गोविन्दः पुराणर्षयो न च ।
माहात्म्यं वेदितुं शक्ता याथातथ्येन ते शिव ॥
शिवा या मूर्तयः सूक्ष्मास्ते मह्यं यान्तु दर्शनम् ।
ताभिर्मां सर्वतो रक्ष पिता पुत्रमिवौरसम् ॥
रक्ष मां रक्षणीयोऽहं तवानघ नमोऽस्तु ते ।
भक्तानुकम्पी भगवान् भक्तश्चाहं सदा त्वयि ॥
यः सहस्राण्यनेकानि पुंसामावृत्य दुर्दृशाम् ।
तिष्ठत्येकः समुद्रान्ते स मे गोप्तास्तु नित्यशः ॥
यं विनिद्रा जितश्वासाः सत्त्वस्थाः समदर्शिनः ।
ज्योतिः पश्यन्ति युञ्जानास्तस्मै योगात्मने नमः ॥
सम्भक्ष्य सर्वभूतानि युगान्ते समुपस्थिते ।
यः शेते जलमध्यस्थस्तं प्रपद्येऽम्बुशायिनम् ॥
प्रविश्य वदनं राहोर्यः सोमं पिबते निशि ।
ग्रसत्यर्कं च स्वर्भानुर्भूत्वा सोमाग्निरेव च ॥
अङ्गुष्ठमात्राः पुरुषा देहस्थाः सर्वदेहिनाम् ।
रक्षन्तु ते च मां नित्यं नित्यं चाप्याययन्तु माम् ॥
येनाप्युत्पादिता गर्भा अपो भागगताश्च ये ।
तेषां स्वाहा स्वधा चैव आप्नुवन्ति स्वदन्ति च ॥
येन रोहन्ति देहस्थाः प्राणिनो रोदयन्ति च ।
हर्षयन्ति न कृष्यन्ति नमस्तेभ्यस्तु नित्यशः ॥
ये समुद्रे नदीदुर्गे पर्वतेषु गुहासु च ।
वृक्षमूलेषु गोष्ठेषु कान्तारगहनेषु च ॥
चतुष्पथेषु रथ्यासु चत्वरेषु सभासु च ।
हस्त्यश्वरथशालासु जीर्णोद्यानालयेषु च ॥
येषु पञ्चसु भूतेषु दिशासु विदिशासु च ।
इन्द्रार्कयोर्मध्यगता ये च चन्द्रार्करश्मिषु ॥
रसातलगता ये च ये च तस्मात् परं गताः ।
नमस्तेभ्यो नमस्तेभ्यो नमस्तेभ्यस्तु सर्वशः ॥
सर्वस्त्वं सर्वगो देवः सर्वभूतपतिर्भवः ।
सर्वभूतान्तरात्मा च तेन त्वं न निमन्त्रितः ॥
त्वमेव चेज्यसे देव यज्ञैर्विविधदक्षिणैः ।
त्वमेव कर्ता सर्वस्य तेन त्वं न निमन्त्रितः ॥
अथवा मायया देव मोहितः सूक्ष्मया तव ।
तस्मात् तु कारणाद् वापि त्वं मया न निमन्त्रितः ॥
प्रसीद मम देवेश त्वमेव शरणं मम ।
त्वं गतिस्त्वं प्रतिष्ठा च न चान्योऽस्तीति मे मतिः ॥
ब्रह्मोवाच । स्तुत्वैवं स महादेवं विरराम महामतिः ।
भगवान् अपि सुप्रीतः पुनर्दक्षमभाषत ॥
श्रीभगवान् उवाच । परितुष्टोऽस्मि ते दक्ष स्तवेनानेन सुव्रत ।
बहुना तु किमुक्तेन मत्समीपं गमिष्यसि ॥
ब्रह्मोवाच । तथैवमब्रवीद् वाक्यं त्रैलोक्याधिपतिर्भवः ।
कृत्वाश्वासकरं वाक्यं सर्वज्ञो वाक्यसंहितम् ॥
श्रीशिव उवाच । दक्ष दुःखं न कर्तव्यं
यज्ञविध्वंसनं प्रति ।
अहं यज्ञहनस्तुभ्यं दृष्टमेतत् पुरानघ ॥
भूयश्च त्वं वरमिमं मत्तो गृह्णीष्व सुव्रत ।
प्रसन्नसुमुखो भूत्वा ममैकाग्रमनाः शृणु ॥
अश्वमेधसहस्रस्य वाजपेयशतस्य वै ।
प्रजापते मत्प्रसादात् फलभागी भविष्यसि ॥
वेदान् षडङ्गान् बुध्यस्व साङ्ख्ययोगांश्च कृत्स्नशः ।
तपश्च विपुलं तप्त्वा दुश्चरं देवदानवैः ॥
अब्दैर्द्वादशभिर्युक्तं गूढमप्रज्ञनिन्दितम् ।
वर्णाश्रमकृतैर्धर्मैर्विनीतं न क्वचित् क्वचित् ॥
समागतं व्यवसितं पशुपाशविमोक्षणम् ।
सर्वेषामाश्रमाणां च मया पाशुपतं व्रतम् ॥
उत्पादितं दक्ष शुभं सर्वपापविमोचनम् ।
अस्य चीर्णस्य यत् सम्यक् फलं भवति पुष्कलम् ।
तच्चास्तु सुमहाभाग मानसस्त्यज्यतां ज्वरः ॥
ब्रह्मोवाच । एवमुक्त्वा तु देवेशः सपत्नीकः सहानुगः ।
अदर्शनमनुप्राप्तो दक्षस्यामिततेजसः ॥
अवाप्य च तथा भागं यथोक्तं चोमया भवः ।
ज्वरं च सर्वधर्मज्ञो बहुधा व्यभजत् तदा ॥
शान्त्यर्थं सर्वभूतानां शृणुध्वमथ वै द्विजाः ।
शिखाभितापो नागानां पर्वतानां शिलाजतु ॥
अपां तु नीलिकां विद्यान् निर्मोको भुजगेषु च ।
खोरकः सौरभेयाणामूखरः पृथिवीतले ॥
शुनामपि च धर्मज्ञा दृष्टिप्रत्यवरोधनम् ।
रन्ध्रागतमथाश्वानां शिखोद्भेदश्च बर्हिणाम् ॥
नेत्ररागः कोकिलानां द्वेषः प्रोक्तो महात्मनाम् ।
जनानामपि भेदश्च सर्वेषामिति नः श्रुतम् ॥
शुकानामपि सर्वेषां हिक्किका प्रोच्यते ज्वरः ।
शार्दूलेष्वथ वै विप्राः श्रमो ज्वर इहोच्यते ॥
मानुषेषु च सर्वज्ञा ज्वरो नामैष कीर्तितः ।
मरणे जन्मनि तथा मध्ये चापि निवेशितः ॥
एतन् माहेश्वरं तेजो ज्वरो नाम सुदारुणः ।
नमस्यश्चैव मान्यश्च सर्वप्राणिभिरीश्वरः ॥
इमां ज्वरोत्पत्तिमदीनमानसः ।
पठेत् सदा यः सुसमाहितो नरः ।
विमुक्तरोगः स नरो मुदायुतो ।
लभेत कामांश्च यथामनीषितान् ॥
दक्षप्रोक्तं स्तवं चापि कीर्तयेद् यः शृणोति वा ।
नाशुभं प्राप्नुयात् किञ्चिद् दीर्घमायुरवाप्नुयात् ॥
यथा सर्वेषु देवेषु वरिष्ठो भगवान् भवः ।
तथा स्तवो वरिष्ठोऽयं स्तवानां दक्षनिर्मितः ॥
यशःस्वर्गसुरैश्वर्य+ ।वित्तादिजयकाङ्क्षिभिः ।
स्तोतव्यो भक्तिमास्थाय विद्याकामैश्च यत्नतः ॥
व्याधितो दुःखितो दीनो नरो ग्रस्तो भयादिभिः ।
राजकार्यनियुक्तो वा मुच्यते महतो भयात् ॥
अनेनैव च देहेन गणानां च महेश्वरात् ।
इह लोके सुखं प्राप्य गणराड् उपजायते ॥
न यक्षा न पिशाचा वा न नागा न विनायकाः ।
कुर्युर्विघ्नं गृहे तस्य यत्र संस्तूयते भवः ॥
शृणुयाद् वा इदं नारी भक्त्याथ भवभाविता ।
पितृपक्षे भर्तृपक्षे पूज्या भवति चैव ह ॥
शृणुयाद् वा इदं सर्वं कीर्तयेद् वाप्यभीक्ष्णशः ।
तस्य सर्वाणि कार्याणि सिद्धिं गच्छन्त्यविघ्नतः ॥
मनसा चिन्तितं यच्च यच्च वाचाप्युदाहृतम् ।
सर्वं सम्पद्यते तस्य स्तवस्यास्यानुकीर्तनात् ॥
देवस्य सगुहस्याथ देव्या नन्दीश्वरस्य च ।
बलिं विभजतः कृत्वा दमेन नियमेन च ॥
ततः प्रयुक्तो गृह्णीयान् नामान्याशु यथाक्रमम् ।
ईप्सितांल्लभतेऽप्यर्थान् कामान् भोगांश्च मानवः ॥
मृतश्च स्वर्गमाप्नोति स्त्रीसहस्रसमावृतः ।
सर्वकामसुयुक्तो वा युक्तो वा सर्वपातकैः ॥
पठन् दक्षकृतं स्तोत्रं सर्वपापैः प्रमुच्यते ।
मृतश्च गणसायुज्यं पूज्यमानः सुरासुरैः ॥
वृषेण विनियुक्तेन विमानेन विराजते ।
आभूतसम्प्लवस्थायी रुद्रस्यानुचरो भवेत् ॥
इत्याह भगवान् व्यासः पराशरसुतः प्रभुः ।
नैतद् वेदयते कश्चिन् नैतच्छ्राव्यं च कस्यचित् ॥
श्रुत्वेमं परमं गुह्यं येऽपि स्युः पापयोनयः ।
वैश्याः स्त्रियश्च शूद्राश्च रुद्रलोकमवाप्नुयुः ॥
श्रावयेद् यश्च विप्रेभ्यः सदा पर्वसु पर्वसु ।
रुद्रलोकमवाप्नोति द्विजो वै नात्र संशयः ॥
लोमहर्षण उवाच । श्रुत्वैवं वै मुनिश्रेष्ठाः कथां
पापप्रणाशिनीम् ।
रुद्रक्रोधोद्भवां पुण्यां व्यासस्य वदतो द्विजाः ॥
पार्वत्याश्च तथा रोषं क्रोधं शम्भोश्च दुःसहम् ।
उत्पत्तिं वीरभद्रस्य भद्रकाल्याश्च सम्भवम् ॥
दक्षयज्ञविनाशं च वीर्यं शम्भोस्तथाद्भुतम् ।
पुनः प्रसादं देवस्य दक्षस्य सुमहात्मनः ॥
यज्ञभागं च रुद्रस्य दक्षस्य च फलं क्रतोः ।
हृष्टा बभूवुः सम्प्रीता विस्मिताश्च पुनः पुनः ॥
पप्रच्छुश्च पुनर्व्यासं कथाशेषं तथा द्विजाः ।
पृष्टः प्रोवाच तान् व्यासः क्षेत्रमेकाम्रकं पुनः ॥
व्यास उवाच । ब्रह्मप्रोक्तां कथां पुण्यां श्रुत्वा तु ऋषिपुङ्गवाः ।
प्रशशंसुस्तदा हृष्टा रोमाञ्चिततनूरुहाः ॥
ऋषय ऊचुः । अहो देवस्य माहात्म्यं त्वया शम्भोः प्रकीर्तितम् ।
दक्षस्य च सुरश्रेष्ठ यज्ञविध्वंसनं तथा ॥
एकाम्रकं क्षेत्रवरं वक्तुमर्हसि साम्प्रतम् ।
श्रोतुमिच्छामहे ब्रह्मन् परं कौतूहलं हि नः ॥
व्यास उवाच । तेषां तद् वचनं श्रुत्वा लोकनाथश्चतुर्मुखः ।
प्रोवाच शम्भोस्तत् क्षेत्रं भूतले दुष्कृतच्छदम् ॥
ब्रह्मोवाच । शृणुध्वं मुनिशार्दूलाः प्रवक्ष्यामि समासतः ।
सर्वपापहरं पुण्यं क्षेत्रं परमदुर्लभम् ॥
लिङ्गकोटिसमायुक्तं वाराणसीसमं शुभम् ।
एकाम्रकेति विख्यातं तीर्थाष्टकसमन्वितम् ॥
एकाम्रवृक्षस्तत्रासीत् पुरा कल्पे द्विजोत्तमाः ।
नाम्ना तस्यैव तत् क्षेत्रमेकाम्रकमिति श्रुतम् ॥
हृष्टपुष्टजनाकीर्णं नरनारीसमन्वितम् ।
विद्वांसगण भूयिष्ठं धनधान्यादिसंयुतम् ॥
गृहगोपुरसम्बाधं त्रिकचाद्वारभूषितम् ।
नानावणिक्समाकीर्णं नानारत्नोपशोभितम् ॥
पुराट्टालकसंयुक्तं रथिभिः समलङ्कृतम् ।
राजहंसनिभैः शुभ्रैः प्रासादैरुपशोभितम् ॥
मार्गगद्वारसंयुक्तं सितप्राकारशोभितम् ।
रक्षितं शस्त्रसङ्घैश्च परिखाभिरलङ्कृतम् ॥
सितरक्तैस्तथा पीतैः कृष्णश्यामैश्च वर्णकैः ।
समीरणोद्धताभिश्च पताकाभिरलङ्कृतम् ॥
नित्योत्सवप्रमुदितं नानावादित्रनिस्वनैः ।
वीणावेणुमृदङ्गैश्च क्षेपणीभिरलङ्कृतम् ॥
देवतायतनैर्दिव्यैः प्राकारोद्यानमण्डितैः ।
पूजाविचित्ररचितैः सर्वत्र समलङ्कृतम् ॥
स्त्रियः प्रमुदितास्तत्र दृश्यन्ते तनुमध्यमाः ।
हारैरलङ्कृतग्रीवाः पद्मपत्त्रायतेक्षणाः ॥
पीनोन्नतकुचाः श्यामाः पूर्णचन्द्रनिभाननाः ।
स्थिरालकाः सुकपोलाः काञ्चीनूपुरनादिताः ॥
सुकेश्यश्चारुजघनाः कर्णान्तायतलोचनाः ।
सर्वलक्षणसम्पन्नाः सर्वाभरणभूषिताः ॥
दिव्यवस्त्रधराः शुभ्राः काश्चित् काञ्चनसंनिभाः ।
हंसवारणगामिन्यः कुचभारावनामिताः ॥
दिव्यगन्धानुलिप्ताङ्गाः कर्णाभरणभूषिताः ।
मदालसाश्च सुश्रोण्यो नित्यं प्रहसिताननाः ॥
ईषद्विस्पष्टदशना बिम्बौष्ठा मधुरस्वराः ।
ताम्बूलरञ्जितमुखा विदग्धाः प्रियदर्शनाः ॥
सुभगाः प्रियवादिन्यो नित्यं यौवनगर्विताः ।
दिव्यवस्त्रधराः सर्वाः सदा चारित्रमण्डिताः ॥
क्रीडन्ति ताः सदा तत्र स्त्रियश्चाप्सरसोपमाः ।
स्वे स्वे गृहे प्रमुदिता दिवा रात्रौ वराननाः ॥
पुरुषास्तत्र दृश्यन्ते रूपयौवनगर्विताः ।
सर्वलक्षणसम्पन्नाः सुमृष्टमणिकुण्डलाः ॥
ब्राह्मणाः क्षत्रिया वैश्याः शूद्राश्च मुनिसत्तमाः ।
स्वधर्मनिरतास्तत्र निवसन्ति सुधार्मिकाः ॥
अन्याश्च तत्र तिष्ठन्ति वारमुख्याः सुलोचनाः ।
घृताचीमेनकातुल्यास्तथा समतिलोत्तमाः ॥
उर्वशीसदृशाश्चैव विप्रचित्तिनिभास्तथा ।
विश्वाचीसहजन्याभाः प्रम्लोचासदृशास्तथा ॥
सर्वास्ताः प्रियवादिन्यः सर्वा विहसिताननाः ।
कलाकौशलसंयुक्ताः सर्वास्ता गुणसंयुताः ॥
एवं पण्यस्त्रियस्तत्र नृत्यगीतविशारदाः ।
निवसन्ति मुनिश्रेष्ठाः सर्वस्त्रीगुणगर्विताः ॥
प्रेक्षणालापकुशलाः सुन्दर्यः प्रियदर्शनाः ।
न रूपहीना दुर्वृत्ता न परद्रोहकारिकाः ॥
यासां कटाक्षपातेन मोहं गच्छन्ति मानवाः ।
न तत्र निर्धनाः सन्ति न मूर्खा न परद्विषः ॥
न रोगिणो न मलिना न कदर्या न मायिनः ।
न रूपहीना दुर्वृत्ता न परद्रोहकारिणः ॥
तिष्ठन्ति मानवास्तत्र क्षेत्रे जगति विश्रुते ।
सर्वत्र सुखसञ्चारं सर्वसत्त्वसुखावहम् ॥
नानाजनसमाकीर्णं सर्वसस्यसमन्वितम् ।
कर्णिकारैश्च पनसैश्चम्पकैर्नागकेसरैः ॥
पाटलाशोकबकुलैः कपित्थैर्बहुलैर्धवैः ।
चूतनिम्बकदम्बैश्च तथान्यैः पुष्पजातिभिः ॥
नीपकैर्धवखदिरैर्लताभिश्च विराजितम् ।
शालैस्तालैस्तमालैश्च नारिकेलैः शुभाञ्जनैः ॥
अर्जुनैः समपर्णैश्च कोविदारैः सपिप्पलैः ।
लकुचैः सरलैर्लोध्रैर्हिन्तालैर्देवदारुभिः ॥
पलाशैर्मुचुकुन्दैश्च पारिजातैः सकुब्जकैः ।
कदलीवनखण्डैश्च जम्बूपूगफलैस्तथा ॥
केतकीकरवीरैश्च अतिमुक्तैश्च किंशुकैः ।
मन्दारकुन्दपुष्पैश्च तथान्यैः पुष्पजातिभिः ॥
नानापक्षिरुतैः सेव्यैरुद्यानैर्नन्दनोपमैः ।
फलभारानतैर्वृक्षैः सर्वर्तुकुसुमोत्करैः ॥
चकोरैः शतपत्त्रैश्च भृङ्गराजैश्च कोकिलैः ।
कलविङ्कैर्मयूरैश्च प्रियपुत्रैः शुकैस्तथा ॥
जीवञ्जीवकहारीतैश्चातकैर्वनवेष्टितैः ।
नानापक्षिगणैश्चान्यैः कूजद्भिर्मधुरस्वरैः ॥
दीर्घिकाभिस्तडागैश्च पुष्करिणीभिश्च वापिभिः ।
नानाजलाशयैश्चान्यैः पद्मिनीखण्डमण्डितैः ॥
कुमुदैः पुण्डरीकैश्च तथा नीलोत्पलैः शुभैः ।
कादम्बैश्चक्रवाकैश्च तथैव जलकुक्कुटैः ॥
कारण्डवैः प्लवैर्हंसैस्तथान्यैर्जलचारिभिः ।
एवं नानाविधैर्वृक्षैः पुष्पैर्नानाविधैर्वरैः ॥
नानाजलाशयैः पुण्यैः शोभितं तत् समन्ततः ।
आस्ते तत्र स्वयं देवः कृत्तिवासा वृषध्वजः ॥
हिताय सर्वलोकस्य भुक्तिमुक्तिप्रदः शिवः ।
पृथिव्यां यानि तीर्थानि सरितश्च सरांसि च ॥
पुष्करिण्यस्तडागानि वाप्यः कूपाश्च सागराः ।
तेभ्यः पूर्वं समाहृत्य जलबिन्दून् पृथक् पृथक् ॥
सर्वलोकहितार्थाय रुद्रः सर्वसुरैः सह ।
तीर्थं बिन्दुसरो नाम तस्मिन् क्षेत्रे द्विजोत्तमाः ॥
चकार ऋषिभिः सार्धं तेन बिन्दुसरः स्मृतम् ।
अष्टम्यां बहुले पक्षे मार्गशीर्षे द्विजोत्तमाः ॥
यस्तत्र यात्रां कुरुते विषुवे विजितेन्द्रियः ।
विधिवद् बिन्दुसरसि स्नात्वा श्रद्धासमन्वितः ॥
देवान् ऋषीन् मनुष्यांश्च पितृन् सन्तर्प्य वाग्यतः ।
तिलोदकेन विधिना नामगोत्रविधानवित् ॥
स्नात्वैवं विधिवत् तत्र सोऽश्वमेधफलं लभेत् ।
ग्रहोपरागे विषुवे सङ्क्रान्त्यामयने तथा ॥
युगादिषु षडशीत्यां तथान्यत्र शुभे तिथौ ।
ये तत्र दानं विप्रेभ्यः प्रयच्छन्ति धनादिकम् ॥
अन्यतीर्थाच्छतगुणं फलं ते प्राप्नुवन्ति वै ।
पिण्डं ये सम्प्रयच्छन्ति पितृभ्यः सरसस्तटे ॥
पितृणामक्षयां तृप्तिं ते कुर्वन्ति न संशयः ।
ततः शम्भोर्गृहं गत्वा वाग्यतः संयतेन्द्रियः ॥
प्रविश्य पूजयेच्छर्वं कृत्वा तं त्रिः प्रदक्षिणम् ।
घृतक्षीरादिभिः स्नानं कारयित्वा भवं शुचिः ॥
चन्दनेन सुगन्धेन विलिप्य कुङ्कुमेन च ।
ततः सम्पूजयेद् देवं चन्द्रमौलिमुमापतिम् ॥
पुष्पैर्नानाविधैर्मेध्यैर्बिल्वार्ककमलादिभिः ।
आगमोक्तेन मन्त्रेण वेदोक्तेन च शङ्करम् ॥
अदीक्षितस्तु नाम्नैव मूलमन्त्रेण चार्चयेत् ।
एवं सम्पूज्य तं देवं गन्धपुष्पानुरागिभिः ॥
धूपदीपैश्च नैवेद्यैरुपहारैस्तथा स्तवैः ।
दण्डवत्प्रणिपातैश्च गीतैर्वाद्यैर्मनोहरैः ॥
नृत्यजप्यनमस्कारैर्जयशब्दैः प्रदक्षिणैः ।
एवं सम्पूज्य विधिवद् देवदेवमुमापतिम् ॥
सर्वपापविनिर्मुक्तो रूपयौवनगर्वितः ।
कुलैकविंशमुद्धृत्य दिव्याभरणभूषिताः ॥
सौवर्णेन विमानेन किङ्किणीजालमालिना ।
उपगीयमानो गन्धर्वैरप्सरोभिरलङ्कृतः ॥
उद्द्योतयन् दिशः सर्वाः शिवलोकं स गच्छति ।
भुक्त्वा तत्र सुखं विप्रा मनसः प्रीतिदायकम् ॥
तल्लोकवासिभिः सार्धं यावद् आभूतसम्प्लवम् ।
ततस्तस्माद् इहायातः पृथिव्यां पुण्यसङ्क्षये ॥
जायते योगिनां गेहे चतुर्वेदी द्विजोत्तमाः ।
योगं पाशुपतं प्राप्य ततो मोक्षमवाप्नुयात् ॥
शयनोत्थापने चैव सङ्क्रान्त्यामयने तथा ।
अशोकाख्यां तथाष्टम्यां पवित्रारोपणे तथा ॥
ये च पश्यन्ति तं देवं कृत्तिवाससमुत्तमम् ।
विमानेनार्कवर्णेन शिवलोकं व्रजन्ति ते ॥
सर्वकालेऽपि तं देवं ये पश्यन्ति सुमेधसः ।
तेऽपि पापविनिर्मुक्ताः शिवलोकं व्रजन्ति वै ॥
देवस्य पश्चिमे पूर्वे दक्षिणे चोत्तरे तथा ।
योजनद्वितयं सार्धं क्षेत्रं तद् भुक्तिमुक्तिदम् ॥
तस्मिन् क्षेत्रवरे लिङ्गं भास्करेश्वरसञ्ज्ञितम् ।
पश्यन्ति ये तु तं देवं स्नात्वा कुण्डे महेश्वरम् ॥
आदित्येनार्चितं पूर्वं देवदेवं त्रिलोचनम् ।
सर्वपापविनिर्मुक्ता विमानवरमास्थिताः ॥
उपगीयमाना गन्धर्वैः शिवलोकं व्रजन्ति ते ।
तिष्ठन्ति तत्र मुदिताः कल्पमेकं द्विजोत्तमाः ॥
भुक्त्वा तु विपुलान् भोगाञ् शिवलोके मनोरमान् ।
पुण्यक्षयाद् इहायाता जायन्ते प्रवरे कुले ॥
अथवा योगिनां गेहे वेदवेदाङ्गपारगाः ।
उत्पद्यन्ते द्विजवराः सर्वभूतहिते रताः ॥
मोक्षशास्त्रार्थकुशलाः सर्वत्र समबुद्धयः ।
योगं शम्भोर्वरं प्राप्य ततो मोक्षं व्रजन्ति ते ॥
तस्मिन् क्षेत्रवरे पुण्ये लिङ्गं यद् दृश्यते द्विजाः ।
पूज्यापूज्यं च सर्वत्र वने रथ्यान्तरेऽपि वा ॥
चतुष्पथे श्मशाने वा यत्र कुत्र च तिष्ठति ।
दृष्ट्वा तल्लिङ्गमव्यग्रः श्रद्धया सुसमाहितः ॥
स्नापयित्वा तु तं भक्त्या गन्धैः पुष्पैर्मनोहरैः ।
धूपैर्दीपैः सनैवेद्यैर्नमस्कारैस्तथा स्तवैः ॥
दण्डवत्प्रणिपातैश्च नृत्यगीतादिभिस्तथा ।
सम्पूज्यैवं विधानेन शिवलोकं व्रजेन् नरः ॥
नारी वा द्विजशार्दूलाः सम्पूज्य श्रद्धयान्विता ।
पूर्वोक्तं फलमाप्नोति नात्र कार्या विचारणा ॥
कः शक्नोति गुणान् वक्तुं समग्रान् मुनिसत्तमाः ।
तस्य क्षेत्रवरस्याथ ऋते देवान् महेश्वरात् ॥
तस्मिन् क्षेत्रोत्तमे गत्वा श्रद्धयाश्रद्धयापि वा ।
माधवादिषु मासेषु नरो वा यदि वाङ्गना ॥
यस्मिन् यस्मिंस्तिथौ विप्राः स्नात्वा बिन्दुसरोम्भसि ।
पश्येद् देवं विरूपाक्षं देवीं च वरदां शिवाम् ॥
गणं चण्डं कार्त्तिकेयं गणेशं वृषभं तथा ।
कल्पद्रुमं च सावित्रीं शिवलोकं स गच्छति ॥
स्नात्वा च कापिले तीर्थे विधिवत् पापनाशने ।
प्राप्नोत्यभिमतान् कामाञ् शिवलोकं स गच्छति ॥
यः स्तम्भ्यं तत्र विधिवत् करोति नियतेन्द्रियः ।
कुलैकविंशमुद्धृत्य शिवलोकं स गच्छति ॥
एकाम्रके शिवक्षेत्रे वाराणसीसमे शुभे ।
स्नानं करोति यस्तत्र मोक्षं स लभते ध्रुवम् ॥
ब्रह्मोवाच । विरजे विरजा माता ब्रह्माणी सम्प्रतिष्ठिता ।
यस्याः सन्दर्शनान् मर्त्यः पुनात्यासप्तमं कुलम् ॥
सकृद् दृष्ट्वा तु तां देवीं भक्त्यापूज्य प्रणम्य च ।
नरः स्ववंशमुद्धृत्य मम लोकं स गच्छति ॥
अन्याश्च तत्र तिष्ठन्ति विरजे लोकमातरः ।
सर्वपापहरा देव्यो वरदा भक्तिवत्सलाः ॥
आस्ते वैतरणी तत्र सर्वपापहरा नदी ।
यस्यां स्नात्वा नरश्रेष्ठः सर्वपापैः प्रमुच्यते ॥
आस्ते स्वयम्भूस्तत्रैव क्रोडरूपी हरिः स्वयम् ।
दृष्ट्वा प्रणम्य तं भक्त्या परं विष्णुं व्रजन्ति ते ॥
कापिले गोग्रहे सोमे तीर्थे चालाबुसञ्ज्ञिते ।
मृत्युञ्जये क्रोडतीर्थे वासुके सिद्धकेश्वरे ॥
तीर्थेष्वेतेषु मतिमान् विरजे संयतेन्द्रियः ।
गत्वाष्टतीर्थं विधिवत् स्नात्वा देवान् प्रणम्य च ॥
सर्वपापविनिर्मुक्तो विमानवरमास्थितः ।
उपगीयमानो गन्धर्वैर्मम लोके महीयते ॥
विरजे यो मम क्षेत्रे पिण्डदानं करोति वै ।
स करोत्यक्षयां तृप्तिं पितृणां नात्र संशयः ॥
मम क्षेत्रे मुनिश्रेष्ठा विरजे ये कलेवरम् ।
परित्यजन्ति पुरुषास्ते मोक्षं प्राप्नुवन्ति वै ॥
स्नात्वा यः सागरे मर्त्यो दृष्ट्वा च कपिलं हरिम् ।
पश्येद् देवीं च वाराहीं स याति त्रिदशालयम् ॥
सन्ति चान्यानि तीर्थानि पुण्यान्यायतनानि च ।
तत्काले तु मुनिश्रेष्ठा वेदितव्यानि तानि वै ॥
समुद्रस्योत्तरे तीरे तस्मिन् देशे द्विजोत्तमाः ।
आस्ते गुह्यं परं क्षेत्रं मुक्तिदं पापनाशनम् ॥
सर्वत्र वालुकाकीर्णं पवित्रं सर्वकामदम् ।
दशयोजनविस्तीर्णं क्षेत्रं परमदुर्लभम् ॥
अशोकार्जुनपुंनागैर्बकुलैः सरलद्रुमैः ।
पनसैर्नारिकेलैश्च शालैस्तालैः कपित्थकैः ॥
चम्पकैः कर्णिकारैश्च चूतबिल्वैः सपाटलैः ।
कदम्बैः कोविदारैश्च लकुचैर्नागकेसरैः ॥
प्राचीनामलकैर्लोध्रैर्नारङ्गैर्धवखादिरैः ।
सर्जभूर्जाश्वकर्णैश्च तमालैर्देवदारुभिः ॥
मन्दारैः पारिजातैश्च न्यग्रोधागुरुचन्दनैः ।
खर्जूराम्रातकैः सिद्धैर्मुचुकुन्दैः सकिंशुकैः ॥
अश्वत्थैः सप्तपर्णैश्च मधुधारशुभाञ्जनैः ।
शिंशपामलकैर्नीपैर्निम्बतिन्दुविभीतकैः ॥
सर्वर्तुफलगन्धाढ्यैः सर्वर्तुकुसुमोज्ज्वलैः ।
मनोह्लादकरैः शुभ्रैर्नानाविहगनादितैः ॥
श्रोत्ररम्यैः सुमधुरैर्बलनिर्मदनेरितैः ।
मनसः प्रीतिजनकैः शब्दैः खगमुखेरितैः ॥
चकोरैः शतपत्त्रैश्च भृङ्गराजैस्तथा शुकैः ।
कोकिलैः कलविङ्कैश्च हारीतैर्जीवजीवकैः ॥
प्रियपुत्रैश्चातकैश्च तथान्यैर्मधुरस्वरैः ।
श्रोत्ररम्यैः प्रियकरैः कूजद्भिश्चार्वधिष्ठितैः ॥
केतकीवनखण्डैश्च अतिमुक्तैः सकुब्जकैः ।
मालतीकुन्दबाणैश्च करवीरैः सितेतरैः ॥
जम्बीरकरुणाङ्कोलैर्दाडिमैर्बीजपूरकैः ।
मातुलुङ्गैः पूगफलैर्हिन्तालैः कदलीवनैः ॥
अन्यैश्च विविधैर्वृक्षैः पुष्पैश्चान्यैर्मनोहरैः ।
लतावितानगुल्मैश्च विविधैश्च जलाशयैः ॥
दीर्घिकाभिस्तडागैश्च पुष्करिणीभिश्च वापिभिः ।
नानाजलाशयैः पुण्यैः पद्मिनीखण्डमण्डितैः ॥
सरांसि च मनोज्ञानि प्रसन्नसलिलानि च ।
कुमुदैः पुण्डरीकैश्च तथा नीलोत्पलैः शुभैः ॥
कह्लारैः कमलैश्चापि आचितानि समन्ततः ।
कादम्बैश्चक्रवाकैश्च तथैव जलकुक्कुटैः ॥
कारण्डवैः प्लवैर्हंसैः कूर्मैर्मत्स्यैश्च मद्गुभिः ।
दात्यूहसारसाकीर्णैः कोयष्टिबकशोभितैः ॥
एतैश्चान्यैश्च कूजद्भिः समन्ताज्जलचारिभिः ।
खगैर्जलचरैश्चान्यैः कुसुमैश्च जलोद्भवैः ॥
एवं नानाविधैर्वृक्षैः पुष्पैः स्थलजलोद्भवैः ।
ब्रह्मचारिगृहस्थैश्च वानप्रस्थैश्च भिक्षुभिः ॥
स्वधर्मनिरतैर्वर्णैस्तथान्यैः समलङ्कृतम् ।
हृष्टपुष्टजनाकीर्णं नरनारीसमाकुलम् ॥
अशेषविद्यानिलयं सर्वधर्मगुणाकरम् ।
एवं सर्वगुणोपेतं क्षेत्रं परमदुर्लभम् ॥
आस्ते तत्र मुनिश्रेष्ठा विख्यातः पुरुषोत्तमः ।
यावद् उत्कलमर्यादा दिक् क्रमेण प्रकीर्तिता ॥
तावत् कृष्णप्रसादेन देशः पुण्यतमो हि सः ।
यत्र तिष्ठति विश्वात्मा देशे स पुरुषोत्तमः ॥
जगद्व्यापी जगन्नाथस्तत्र सर्वं प्रतिष्ठितम् ।
अहं रुद्रश्च शक्रश्च देवाश्चाग्निपुरोगमाः ॥
निवसामो मुनिश्रेष्ठास्तस्मिन् देशे सदा वयम् ।
गन्धर्वाप्सरसः सर्वाः पितरो देवमानुषाः ॥
यक्षा विद्याधराः सिद्धा मुनयः संशितव्रताः ।
ऋषयो वालखिल्याश्च कश्यपाद्याः प्रजेश्वराः ॥
सुपर्णाः किंनरा नागास्तथान्ये स्वर्गवासिनः ।
साङ्गाश्च चतुरो वेदाः शास्त्राणि विविधानि च ॥
इतिहासपुराणानि यज्ञाश्च वरदक्षिणाः ।
नद्यश्च विविधाः पुण्यास्तीर्थान्यायतनानि च ॥
सागराश्च तथा शैलास्तस्मिन् देशे व्यवस्थिताः ।
एवं पुण्यतमे देशे देवर्षिपितृसेविते ॥
सर्वोपभोगसहिते वासः कस्य न रोचते ।
श्रेष्ठत्वं कस्य देशस्य किं चान्यद् अधिकं ततः ॥
आस्ते यत्र स्वयं देवो मुक्तिदः पुरुषोत्तमः ।
धन्यास्ते विबुधप्रख्या ये वसन्त्युत्कले नराः ॥
तीर्थराजजले स्नात्वा पश्यन्ति पुरुषोत्तमम् ।
स्वर्गे वसन्ति ते मर्त्या न ते यान्ति यमालये ॥
ये वसन्त्युत्कले क्षेत्रे पुण्ये श्रीपुरुषोत्तमे ।
सफलं जीवितं तेषामुत्कलानां सुमेधसाम् ॥
ये पश्यन्ति सुरश्रेष्ठं प्रसन्नायतलोचनम् ।
चारुभ्रूकेशमुकुटं चारुकर्णावतंसकम् ॥
चारुस्मितं चारुदन्तं चारुकुण्डलमण्डितम् ।
सुनासं सुकपोलं च सुललाटं सुलक्षणम् ॥
त्रैलोक्यानन्दजननं कृष्णस्य मुखपङ्कजम् ॥
ब्रह्मोवाच । पुरा कृतयुगे विप्राः शक्रतुल्यपराक्रमः ।
बभूव नृपतिः श्रीमान् इन्द्रद्युम्न इति श्रुतः ॥
सत्यवादी शुचिर्दक्षः सर्वशास्त्रविशारदः ।
रूपवान् सुभगः शूरो दाता भोक्ता प्रियंवदः ॥
यष्टा समस्तयज्ञानां ब्रह्मण्यः सत्यसङ्गरः ।
धनुर्वेदे च वेदे च शास्त्रे च निपुणः कृती ॥
वल्लभो नरनारीणां पौर्णमास्यां यथा शशी ।
आदित्य इव दुष्प्रेक्ष्यः शत्रुसङ्घभयङ्करः ॥
वैष्णवः सत्त्वसम्पन्नो जितक्रोधो जितेन्द्रियः ।
अध्येता योगसाङ्ख्यानां मुमुक्षुर्धर्मतत्परः ॥
एवं स पालयन् पृथ्वीं राजा सर्वगुणाकरः ।
तस्य बुद्धिः समुत्पन्ना हरेराराधनं प्रति ॥
कथमाराधयिष्यामि देवदेवं जनार्दनम् ।
कस्मिन् क्षेत्रेऽथवा तीर्थे नदीतीरे तथाश्रमे ॥
एवं चिन्तापरः सोऽथ निरीक्ष्य मनसा महीम् ।
आलोक्य सर्वतीर्थानि क्षेत्राण्यथ पुराण्यपि ॥
तानि सर्वाणि सन्त्यज्य जगामायतनं पुनः ।
विख्यातं परमं क्षेत्रं मुक्तिदं पुरुषोत्तमम् ॥
स गत्वा तत् क्षेत्रवरं समृद्धबलवाहनः ।
अयजच्चाश्वमेधेन विधिवद् भूरिदक्षिणः ॥
कारयित्वा महोत्सेधं प्रासादं चैव विश्रुतम् ।
तत्र सङ्कर्षणं कृष्णं सुभद्रां स्थाप्य वीर्यवान् ॥
पञ्चतीर्थं च विधिवत् कृत्वा तत्र महीपतिः ।
स्नानं दानं तपो होमं देवताप्रेक्षणं तथा ॥
भक्त्या चाराध्य विधिवत् प्रत्यहं पुरुषोत्तमम् ।
प्रसादाद् देवदेवस्य ततो मोक्षमवाप्तवान् ॥
मार्कण्डेयं च कृष्णं च दृष्ट्वा रामं च भो द्विजाः ।
सागरे चेन्द्रद्युम्नाख्ये स्नात्वा मोक्षं लभेद् ध्रुवम् ॥
मुनय ऊचुः । कस्मात् स नृपतिः पूर्वमिन्द्रद्युम्नो जगत्पतिः ।
जगाम परमं क्षेत्रं मुक्तिदं पुरुषोत्तमम् ॥
गत्वा तत्र सुरश्रेष्ठ कथं स नृपसत्तमः ।
वाजिमेधेन विधिवद् इष्टवान् पुरुषोत्तमम् ॥
कथं स सर्वफलदे क्षेत्रे परमदुर्लभे ।
प्रासादं कारयामास चेष्टं त्रैलोक्यविश्रुतम् ॥
कथं स कृष्णं रामं च सुभद्रां च प्रजापते ।
निर्ममे राजशार्दूलः क्षेत्रं रक्षितवान् कथम् ॥
कथं तत्र महीपालः प्रासादे भुवनोत्तमे ।
स्थापयामास मतिमान् कृष्णादींस्त्रिदशार्चितान् ॥
एतत् सर्वं सुरश्रेष्ठ विस्तरेण यथातथम् ।
वक्तुमर्हस्यशेषेण चरितं तस्य धीमतः ॥
न तृप्तिमधिगच्छामस्तव वाक्यामृतेन वै ।
श्रोतुमिच्छामहे ब्रह्मन् परं कौतूहलं हि नः ॥
ब्रह्मोवाच । साधु साधु द्विजश्रेष्ठा यत् पृच्छध्वं पुरातनम् ।
सर्वपापहरं पुण्यं भुक्तिमुक्तिप्रदं शुभम् ॥
वक्ष्यामि तस्य चरितं यथावृत्तं कृते युगे ।
शृणुध्वं मुनिशार्दूलाः प्रयताः संयतेन्द्रियाः ॥
अवन्ती नाम नगरी मालवे भुवि विश्रुता ।
बभूव तस्य नृपतेः पृथिवी ककुदोपमा ॥
हृष्टपुष्टजनाकीर्णा दृढप्राकारतोरणा ।
दृढयन्त्रार्गलद्वारा परिखाभिरलङ्कृता ॥
नानावणिक्समाकीर्णा नानाभाण्डसुविक्रिया ।
रथ्यापणवती रम्या ।
सुविभक्तचतुष्पथा ॥
गृहगोपुरसम्बाधा वीथीभिः समलङ्कृता ।
राजहंसनिभैः शुभ्रैश्चित्रग्रीवैर्मनोहरैः ॥
अनेकशतसाहस्रैः प्रासादैः समलङ्कृता ।
यज्ञोत्सवप्रमुदिता गीतवादित्रनिस्वना ॥
नानावर्णपताकाभिर्ध्वजैश्च समलङ्कृता ।
हस्त्यश्वरथसङ्कीर्णा पदातिगणसङ्कुला ॥
नानायोधसमाकीर्णा नानाजनपदैर्युता ।
ब्राह्मणैः क्षत्रियैर्वैश्यैः शूद्रैश्चैव द्विजातिभिः ॥
समृद्धा सा मुनिश्रेष्ठा विद्वद्भिः समलङ्कृता ।
न तत्र मलिनाः सन्ति न मूर्खा नापि निर्धनाः ॥
न रोगिणो न हीनाङ्गा न द्यूतव्यसनान्विताः ।
सदा हृष्टाः सुमनसो दृश्यन्ते पुरुषाः स्त्रियः ॥
क्रीडन्ति स्म दिवा रात्रौ हृष्टास्तत्र पृथक् पृथक् ।
सुवेषाः पुरुषास्तत्र दृश्यन्ते मृष्टकुण्डलाः ॥
सुरूपाः सुगुणाश्चैव दिव्यालङ्कारभूषिताः ।
कामदेवप्रतीकाशाः सर्वलक्षणलक्षिताः ॥
सुकेशाः सुकपोलाश्च सुमुखाः श्मश्रुधारिणः ।
ज्ञातारः सर्वशास्त्राणां भेत्तारः शत्रुवाहिनीम् ॥
दातारः सर्वरत्नानां भोक्तारः सर्वसम्पदाम् ।
स्त्रियस्तत्र मुनिश्रेष्ठा दृश्यन्ते सुमनोहराः ॥
हंसवारणगामिन्यः प्रफुल्लाम्भोजलोचनाः ।
सुमध्यमाः सुजघनाः पीनोन्नतपयोधराः ॥
सुकेशाश्चारुवदनाः सुकपोलाः स्थिरालकाः ।
हावभावानतग्रीवाः कर्णाभरणभूषिताः ॥
बिम्बौष्ठ्यो रञ्जितमुखास्ताम्बूलेन विराजिताः ।
सुवर्णाभरणोपेताः सर्वालङ्कारभूषिताः ॥
श्यामावदाताः सुश्रोण्यः काञ्चीनूपुरनादिताः ।
दिव्यमाल्याम्बरधरा दिव्यगन्धानुलेपनाः ॥
विदग्धाः सुभगाः कान्ताश्चार्वङ्ग्यः प्रियदर्शनाः ।
रूपलावण्यसंयुक्ताः सर्वाः प्रहसिताननाः ॥
क्रीडन्त्यश्च मदोन्मत्ताः च ।
गीतवाद्यकथालापै रमयन्त्यश्च ताः स्त्रियः ॥
वारमुख्याश्च दृश्यन्ते नृत्यगीतविशारदाः ।
प्रेक्षणालापकुशलाः सर्वयोषिद्गुणान्विताः ॥
अन्याश्च तत्र दृश्यन्ते गुणाचार्याः कुलस्त्रियः ।
पतिव्रताश्च सुभगा गुणैः सर्वैरलङ्कृताः ॥
वनैश्चोपवनैः पुण्यैरुद्यानैश्च मनोरमैः ।
देवतायतनैर्दिव्यैर्नानाकुसुमशोभितैः ॥
शालैस्तालैस्तमालैश्च बकुलैर्नागकेसरैः ।
पिप्पलैः कर्णिकारैश्च चन्दनागुरुचम्पकैः ॥
पुंनागैर्नारिकेरैश्च पनसैः सरलद्रुमैः ।
नारङ्गैर्लकुचैर्लोध्रैः सप्तपर्णैः शुभाञ्जनैः ॥
चूतबिल्वकदम्बैश्च शिंशपैर्धवखादिरैः ।
पाटलाशोकतगरैः करवीरैः सितेतरैः ॥
पीतार्जुनकभल्लातैः सिद्धैराम्रातकैस्तथा ।
न्यग्रोधाश्वत्थकाश्मर्यैः पलाशैर्देवदारुभिः ॥
मन्दारैः पारिजातैश्च तिन्तिडीकविभीतकैः ।
प्राचीनामलकैः प्लक्षैर्जम्बूशिरीषपादपैः ॥
कालेयैः काञ्चनारैश्च मधुजम्बीरतिन्दुकैः ।
खर्जूरागस्त्यबकुलैः शाखोटकहरीतकैः ॥
कङ्कोलैर्मुचुकुन्दैश्च हिन्तालैर्बीजपूरकैः ।
केतकीवनखण्डैश्च अतिमुक्तैः सकुब्जकैः ॥
मल्लिकाकुन्दबाणैश्च कदलीखण्डमण्डितैः ।
मातुलुङ्गैः पूगफलैः करुणैः सिन्धुवारकैः ॥
बहुवारैः कोविदारैर्बदरैः सकरञ्जकैः ।
अन्यैश्च विविधैः पुष्प+ ।वृक्षैश्चान्यैर्मनोहरैः ॥
लतागुल्मैर्वितानैश्च उद्यानैर्नन्दनोपमैः ।
सदा कुसुमगन्धाढ्यैः सदा फलभरानतैः ॥
नानापक्षिरुतै रम्यैर्नानामृगगणावृतैः ।
चकोरैः शतपत्त्रैश्च भृङ्गारैः प्रियपुत्रकैः ॥
कलविङ्कैर्मयूरैश्च शुकैः कोकिलकैस्तथा ।
कपोतैः खञ्जरीटैश्च श्येनैः पारावतैस्तथा ॥
खगैश्चान्यैर्बहुविधैः श्रोत्ररम्यैर्मनोरमैः ।
सरितः पुष्करिण्यश्च सरांसि सुबहूनि च ॥
अन्यैर्जलाशयैः पुण्यैः कुमुदोत्पलमण्डितैः ।
पद्मैः सितेतरैः शुभ्रैः कह्लारैश्च सुगन्धिभिः ॥
अन्यैर्बहुविधैः पुष्पैर्जलजैः सुमनोहरैः ।
गन्धामोदकरैर्दिव्यैः सर्वर्तुकुसुमोज्ज्वलैः ॥
हंसकारण्डवाकीर्णैश्चक्रवाकोपशोभितैः ।
सारसैश्च बलाकैश्च कूर्मैर्मत्स्यैः सनक्रकैः ॥
जलपादैः कदम्बैश्च प्लवैश्च जलकुक्कुटैः ।
खगैर्जलचरैश्चान्यैर्नानारवविभूषितैः ॥
नानावर्णैः सदा हृष्टैरञ्चितानि समन्ततः ।
एवं नानाविधैः पुष्पैर्विविधैश्च जलाशयैः ॥
विविधैः पादपैः पुण्यैरुद्यानैर्विविधैस्तथा ।
जलस्थलचरैश्चैव विहगैश्चार्वधिष्ठितैः ॥
देवतायतनैर्दिव्यैः शोभिता सा महापुरी ।
तत्रास्ते भगवान् देवस्त्रिपुरारिस्त्रिलोचनः ॥
महाकालेति विख्यातः सर्वकामप्रदः शिवः ।
शिवकुण्डे नरः स्नात्वा विधिवत् पापनाशने ॥
देवान् पितृन् ऋषींश्चैव सन्तर्प्य विधिवद् बुधः ।
गत्वा शिवालयं पश्चात् कृत्वा तं त्रिः प्रदक्षिणम् ॥
प्रविश्य संयतो भूत्वा धौतवासा जितेन्द्रियः ।
स्नानैः पुष्पैस्तथा गन्धैर्धूपैर्दीपैश्च भक्तितः ॥
नैवेद्यैरुपहारैश्च गीतवाद्यैः प्रदक्षिणैः ।
दण्डवत्प्रणिपातैश्च नृत्यैः स्तोत्रैश्च शङ्करम् ॥
सम्पूज्य विधिवद् भक्त्या महाकालं सकृच्छिवम् ।
अश्वमेधसहस्रस्य फलं प्राप्नोति मानवः ॥
पापैः सर्वैर्विनिर्मुक्तो विमानैः सार्वकामिकैः ।
आरुह्य त्रिदिवं याति यत्र शम्भोर्निकेतनम् ॥
दिव्यरूपधरः श्रीमान् दिव्यालङ्कारभूषितः ।
भुङ्क्ते तत्र वरान् भोगान् यावद् आभूतसम्प्लवम् ॥
शिवलोके मुनिश्रेष्ठा जरामरणवर्जितः ।
पुण्यक्षयाद् इहायातः प्रवरे ब्राह्मणे कुले ॥
चतुर्वेदी भवेद् विप्रः सर्वशास्त्रविशारदः ।
योगं पाशुपतं प्राप्य ततो मोक्षमवाप्नुयात् ॥
आस्ते तत्र नदी पुण्या शिप्रा नामेति विश्रुता ।
तस्यां स्नातस्तु विधिवत् सन्तर्प्य पितृदेवताः ॥
सर्वपापविनिर्मुक्तो विमानवरमास्थितः ।
भुङ्क्ते बहुविधान् भोगान् स्वर्गलोके नरोत्तमः ॥
आस्ते तत्रैव भगवान् देवदेवो जनार्दनः ।
गोविन्दस्वामिनामासौ भुक्तिमुक्तिप्रदो हरिः ॥
तं दृष्ट्वा मुक्तिमाप्नोति त्रिसप्तकुलसंयुतः ।
विमानेनार्कवर्णेन किङ्किणीजालमालिना ॥
सर्वकामसमृद्धेन कामगेनास्थिरेण च ।
उपगीयमानो गन्धर्वैर्विष्णुलोके महीयते ॥
भुङ्क्ते च विविधान् कामान् निरातङ्को गतज्वरः ।
आभूतसम्प्लवं यावत् सुरूपः सुभगः सुखी ॥
कालेनागत्य मतिमान् ब्राह्मणः स्यान् महीतले ।
प्रवरे योगिनां गेहे वेदशास्त्रार्थतत्त्ववित् ॥
वैष्णवं योगमास्थाय ततो मोक्षमवाप्नुयात् ।
विक्रमस्वामिनामानं विष्णुं तत्रैव भो द्विजाः ॥
दृष्ट्वा नरो वा नारी वा फलं पूर्वोदितं लभेत् ।
अन्येऽपि तत्र तिष्ठन्ति देवाः शक्रपुरोगमाः ॥
मातरश्च मुनिश्रेष्ठाः सर्वकामफलप्रदाः ।
दृष्ट्वा तान् विधिवद् भक्त्या सम्पूज्य प्रणिपत्य च ॥
सर्वपापविनिर्मुक्तो नरो याति त्रिविष्टपम् ।
एवं सा नगरी रम्या राजसिंहेन पालिता ॥
नित्योत्सवप्रमुदिता यथेन्द्रस्यामरावती ।
पुराष्टादशसंयुक्ता सुविस्तीर्णचतुष्पथा ॥
धनुर्ज्याघोषनिनदा सिद्धसङ्गमभूषिता ।
विद्यावद्गणभूयिष्ठा वेदनिर्घोषनादिता ॥
इतिहासपुराणानि शास्त्राणि विविधानि च ।
काव्यालापकथाश्चैव श्रूयन्तेऽहर्निशं द्विजाः ॥
एवं मया गुणाढ्या सा तदुयिनी?? समुदाहृता ।
यस्यां राजाभवत् पूर्वमिन्द्रद्युम्नो महामतिः ॥
ब्रह्मोवाच । तस्यां स नृपतिः पूर्वं कुर्वन् राज्यमनुत्तमम् ।
पालयामास मतिमान् प्रजाः पुत्रान् इवौरसान् ॥
सत्यवादी महाप्राज्ञः शूरः सर्वगुणाकरः ।
मतिमान् धर्मसम्पन्नः सर्वशस्त्रभृतां वरः ॥
सत्यवाञ् शीलवान् दान्तः श्रीमान् परपुरञ्जयः ।
आदित्य इव तेजोभी रूपैराश्विनयोरिव ॥
वर्धमानसुराश्चर्यः शक्रतुल्यपराक्रमः ।
शारदेन्दुरिवाभाति लक्षणैः समलङ्कृतः ॥
आहर्ता सर्वयज्ञानां हयमेधादिकृत् तथा ।
दानैर्यज्ञैस्तपोभिश्च तत्तुल्यो नास्ति भूपतिः ॥
सुवर्णमणिमुक्तानां गजाश्वानां च भूपतिः ।
प्रददौ विप्रमुख्येभ्यो यागे यागे महाधनम् ॥
हस्त्यश्वरथमुख्यानां कम्बलाजिनवाससाम् ।
रत्नानां धनधान्यानामन्तस्तस्य न विद्यते ॥
एवं सर्वधनैर्युक्तो गुणैः सर्वैरलङ्कृतः ।
सर्वकामसमृद्धात्मा कुर्वन् राज्यमकण्टकम् ॥
तस्येयं मतिरुत्पन्ना सर्वयोगेश्वरं हरिम् ।
कथमाराधयिष्यामि भुक्तिमुक्तिप्रदं प्रभुम् ॥
विचार्य सर्वशास्त्राणि तन्त्राण्यागमविस्तरम् ।
इतिहासपुराणानि वेदाङ्गानि च सर्वशः ॥
धर्मशास्त्राणि सर्वाणि नियमान् ऋषिभाषितान् ।
वेदाङ्गानि च शास्त्राणि विद्यास्थानानि यानि च ॥
गुरुं संसेव्य यत्नेन ब्राह्मणान् वेदपारगान् ।
आधाय परमां काष्ठां कृतकृत्योऽभवत् तदा ॥
सम्प्राप्य परमं तत्त्वं वासुदेवाख्यमव्ययम् ।
भ्रान्तिज्ञानाद् अतीतस्तु मुमुक्षुः संयतेन्द्रियः ॥
कथमाराधयिष्यामि देवदेवं सनातनम् ।
पीतवस्त्रं चतुर्बाहुं शङ्खचक्रगदाधरम् ॥
वनमालावृतोरस्कं पद्मपत्त्रायतेक्षणम् ।
श्रीवत्सोरःसमायुक्तं मुकुटाङ्गदशोभितम् ॥
स्वपुरात् स तु निष्क्रान्त उज्जयिन्याः प्रजापतिः ।
बलेन महता युक्तः सभृत्यः सपुरोहितः ॥
अनुजग्मुस्तु तं सर्वे रथिनः शस्त्रपाणयः ।
रथैर्विमानसङ्काशैः पताकाध्वजसेवितैः ॥
सादिनश्च तथा सर्वे प्रासतोमरपाणयः ।
अश्वैः पवनसङ्काशैरनुजग्मुस्तु तं नृपम् ॥
हिमवत्सम्भवैर्मत्तैर्वारणैः पर्वतोपमैः ।
ईषादन्तैः सदा मत्तैः प्रचण्डैः षष्टिहायनैः ॥
हेमकक्षैः सपताकैर्घण्टारवविभूषितैः ।
अनुजग्मुश्च तं सर्वे गजयुद्धविशारदाः ॥
असङ्ख्येयाश्च पादाता धनुष्प्रासासिपाणयः ।
दिव्यमाल्याम्बरधरा दिव्यगन्धानुलेपनाः ॥
अनुजग्मुश्च तं सर्वे युवानो मृष्टकुण्डलाः ।
सर्वास्त्रकुशलाः शूराः सदा सङ्ग्रामलालसाः ॥
अन्तःपुरनिवासिन्यः स्त्रियः सर्वाः स्वलङ्कृताः ।
बिम्बौष्ठचारुदशनाः सर्वाभरणभूषिताः ॥
दिव्यवस्त्रधराः सर्वा दिव्यमाल्यविभूषिताः ।
दिव्यगन्धानुलिप्ताङ्गाः शरच्चन्द्रनिभाननाः ॥
सुमध्यमाश्चारुवेषाश्चारुकर्णालकाञ्चिताः ।
ताम्बूलरञ्जितमुखा रक्षिभिश्च सुरक्षिताः ॥
यानैरुच्चावचैः शुभ्रैर्मणिकाञ्चनभूषितैः ।
उपगीयमानास्ताः सर्वा गायनैः स्तुतिपाठकैः ॥
वेष्टिताः शस्त्रहस्तैश्च पद्मपत्त्रायतेक्षणाः ।
ब्राह्मणाः क्षत्रिया वैश्या अनुजग्मुश्च तं नृपम् ॥
वणिग्ग्रामगणाः सर्वे नानापुरनिवासिनः ।
धनै रत्नैः सुवर्णैश्च सदाराः सपरिच्छदाः ॥
अस्त्रविक्रयकाश्चैव ताम्बूलपण्यजीविनः ।
तृणविक्रयकाश्चैव काष्ठविक्रयकारकाः ॥
रङ्गोपजीविनः सर्वे मांसविक्रयिणस्तथा ।
तैलविक्रयकाश्चैव वस्त्रविक्रयकास्तथा ॥
फलविक्रयिणश्चैव पत्त्रविक्रयिणस्तथा ।
तथा जवसहाराश्च रजकाश्च सहस्रशः ॥
गोपाला नापिताश्चैव तथान्ये वस्त्रसूचकाः ।
मेषपालाश्चाजपाला मृगपालाश्च हंसकाः ॥
धान्यविक्रयिणश्चैव सक्तुविक्रयिणश्च ये ।
गुडविक्रयिकाश्चैव तथा लवणजीविनः ॥
गायना नर्तकाश्चैव तथा मङ्गलपाठकाः ।
शैलूषाः कथकाश्चैव पुराणार्थविशारदाः ॥
कवयः काव्यकर्तारो नानाकाव्यविशारदाः ।
विषघ्ना गारुडाश्चैव नानारत्नपरीक्षकाः ॥
व्योकारास्ताम्रकाराश्च कांस्यकाराश्च रूठकाः ।
कौषकाराश्चित्रकाराः कुन्दकाराश्च पावकाः ॥
दण्डकाराश्चासिकाराः सुराधूतोपजीविनः ।
मल्ला दूताश्च कायस्था ये चान्ये कर्मकारिणः ॥
तन्तुवाया रूपकारा वार्तिकास्तैलपाठकाः ।
लावजीवास्तैत्तिरिका मृगपक्ष्युपजीविनः ॥
गजवैद्याश्च वैद्याश्च नरवैद्याश्च ये नराः ।
वृक्षवैद्याश्च गोवैद्या ये चान्ये छेददाहकाः ॥
एते नागरकाः सर्वे ये चान्ये नानुकीर्तिताः ।
अनुजग्मुस्तु राजानं समस्तपुरवासिनः ॥
यथा व्रजन्तं पितरं ग्रामान्तरं समुत्सुकाः ।
अनुयान्ति यथा पुत्रास्तथा तं तेऽपि नागराः ॥
एवं स नृपतिः श्रीमान् वृतः सर्वैर्महाजनैः ।
हस्त्यश्वरथपादातैर्जगाम च शनैः शनैः ॥
एवं गत्वा स नृपतिर्दक्षिणस्योदधेस्तटम् ।
सर्वैस्तैर्दीर्घकालेन बलैरनुगतः प्रभुः ॥
ददर्श सागरं रम्यं नृत्यन्तमिव च स्थितम् ।
अनेकशतसाहस्रैरूर्मिभिश्च समाकुलम् ॥
नानारत्नालयं पूर्णं नानाप्राणिसमाकुलम् ।
वीचीतरङ्गबहुलं महाश्चर्यसमन्वितम् ॥
तीर्थराजं महाशब्दमपारं सुभयङ्करम् ।
मेघवृन्दप्रतीकाशमगाधं मकरालयम् ॥
मत्स्यैः कूर्मैश्च शङ्खैश्च शुक्तिकानक्रशङ्कुभिः ।
शिंशुमारैः कर्कटैश्च वृतं सर्पैर्महाविषैः ॥
लवणोदं हरेः स्थानं शयनस्य नदीपतिम् ।
सर्वपापहरं पुण्यं सर्ववाञ्छाफलप्रदम् ॥
अनेकावर्तगम्भीरं दानवानां समाश्रयम् ।
अमृतस्यारणिं दिव्यं देवयोनिमपां पतिम् ॥
विशिष्टं सर्वभूतानां प्राणिनां जीवधारणम् ।
सुपवित्रं पवित्राणां मङ्गलानां च मङ्गलम् ॥
तीर्थानामुत्तमं तीर्थमव्ययं यादसां पतिम् ।
चन्द्रवृद्धिक्षयस्येव यस्य मानं प्रतिष्ठितम् ॥
अभेद्यं सर्वभूतानां देवानाममृतालयम् ।
उत्पत्तिस्थितिसंहार+ एतुभूतं सनातनम् ॥
उपजीव्यं च सर्वेषां पुण्यं नदनदीपतिम् ।
दृष्ट्वा तं नृपतिश्रेष्ठो विस्मयं परमं गतः ॥
निवासमकरोत् तत्र वेलामसाद्य सागरीम् ।
पुण्ये मनोहरे देशे सर्वभूमिगुणैर्युते ॥
वृतं शालैः कदम्बैश्च पुंनागैः सरलद्रुमैः ।
पनसैर्नारिकेलैश्च बकुलैर्नागकेसरैः ॥
तालैः पिप्पलैः खर्जूरैर्नारङ्गैर्बीजपूरकैः ।
शालैराम्रातकैर्लोध्रैर्बकुलैर्बहुवारकैः ॥
कपित्थैः कर्णिकारैश्च पाटलाशोकचम्पकैः ।
दाडिमैश्च तमालैश्च पारिजातैस्तथार्जुनैः ॥
प्राचीनामलकैर्बिल्वैः प्रियङ्गुवटखादिरैः ।
इङ्गुदीसप्तपर्णैश्च अश्वत्थागस्त्यजम्बुकैः ॥
मधुकैः कर्णिकारैश्च बहुवारैः सतिन्दुकैः ।
पलाशबदरैर्नीपैः सिद्धनिम्बशुभाञ्जनैः ॥
वारकैः कोविदारैश्च भल्लातामलकैस्तथा ।
इति हिन्तालकाङ्कोलैः करञ्जैः सविभीतकैः ॥
ससर्जमधुकाश्मर्यैः शाल्मलीदेवदारुभिः ।
शाखोठकैर्निम्बवटैः कुम्भीकौष्ठहरीतकैः ॥
गुग्गुलैश्चन्दनैर्वृक्षैस्तथैवागुरुपाटलैः ।
जम्बीरकरुणैर्वृक्षैस्तिन्तिडीरक्तचन्दनैः ॥
एवं नानाविधैर्वृक्षैस्तथान्यैर्बहुपादपैः ।
कल्पद्रुमैर्नित्यफलैः सर्वर्तुकुसुमोत्करैः ॥
नानापक्षिरुतैर्दिव्यैर्मत्तकोकिलनादितैः ।
मयूरवरसङ्घुष्टैः शुकसारिकसङ्कुलैः ॥
हारीतैर्भृङ्गराजैश्च चातकैर्बहुपुत्रकैः ।
जीवञ्जीवककाकोलैः कलविङ्कैः कपोतकैः ॥
खगैर्नानाविधैश्चान्यैः श्रोत्ररम्यैर्मनोहरैः ।
पुष्पिताग्रेषु वृक्षेषु कूजद्भिश्चार्वधिष्ठितैः ॥
केतकीवनखण्डैश्च सदा पुष्पधरैः सितैः ।
मल्लिकाकुन्दकुसुमैर्यूथिकातगरैस्तथा ॥
कुटजैर्बाणपुष्पैश्च अतिमुक्तैः सकुब्जकैः ।
मालतीकरवीरैश्च तथा कदलकाञ्चनैः ॥
अन्यैर्नानाविधैः पुष्पैः सुगन्धैश्चारुदर्शनैः ।
वनोद्यानोपवनजैर्नानावर्णैः सुगन्धिभिः ॥
विद्याधरगणाकीर्णैः सिद्धचारणसेवितैः ।
गन्धर्वोरगरक्षोभिर्भूताप्सरसकिंनरैः ॥
मुनियक्षगणाकीर्णैर्नानासत्त्वनिषेवितैः ।
मृगैः शाखामृगैः सिंहैर्वराहमहिषाकुलैः ॥
तथान्यैः कृष्णसाराद्यैर्मृगैः सर्वत्र शोभितैः ।
शार्दूलैर्दीप्तमातङ्गैस्तथान्यैर्वनचारिभिः ॥
एवं नानाविधैर्वृक्षैरुद्यानैर्नन्दनोपमैः ।
लतागुल्मवितानैश्च विविधैश्च जलाशयैः ॥
हंसकारण्डवाकीर्णैः पद्मिनीखण्डमण्डितैः ।
कादम्बैश्च प्लवैर्हंसैश्चक्रवाकोपशोभितैः ॥
कमलैः शतपत्त्रैश्च कह्लारैः कुमुदोत्पलैः ।
खगैर्जलचरैश्चान्यैः पुष्पैर्जलसमुद्भवैः ॥
पर्वतैर्दीप्तशिखरैश्चारुकन्दरमण्डितैः ।
नानावृक्षसमाकीर्णैर्नानाधातुविभूषितैः ॥
सर्वाश्चर्यमयैः शृङ्गैः सर्वभूतालयैः शुभैः ।
सर्वौषधिसमायुक्तैर्विपुलैश्चित्रसानुभिः ॥
एवं सर्वैः समुदितैः शोभितं सुमनोहरैः ।
ददर्श स महीपालः स्थानं त्रैलोक्यपूजितम् ॥
दशयोजनविस्तीर्णं पञ्चयोजनमायतम् ।
नानाश्चर्यसमायुक्तं क्षेत्रं परमदुर्लभम् ॥
मुनय ऊचुः । तस्मिन् क्षेत्रवरे पुण्ये वैष्णवे पुरुषोत्तमे ।
किं तत्र प्रतिमा पूर्वं न स्थिता वैष्णवी प्रभो ॥
येनासौ नृपतिस्तत्र गत्वा सबलवाहनः ।
स्थापयामास कृष्णं च रामं भद्रां शुभप्रदाम् ॥
संशयो नो महान् अत्र विस्मयश्च जगत्पते ।
श्रोतुमिच्छामहे सर्वं ब्रूहि तत्कारणं च नः ॥
ब्रह्मोवाच । शृणुध्वं पूर्वसंवृत्तां कथां पापप्रणाशिनीम् ।
प्रवक्ष्यामि समासेन श्रिया पृष्टः पुरा हरिः ॥
सुमेरोः काञ्चने शृङ्गे सर्वाश्चर्यसमन्विते ।
सिद्धविद्याधरैर्यक्षैः किंनरैरुपशोभिते ॥
देवदानवगन्धर्वैर्नागैरप्सरसां गणैः ।
मुनिभिर्गुह्यकैः सिद्धैः सौपर्णैः समरुद्गणैः ॥
अन्यैर्देवालयैः साध्यैः कश्यपाद्यैः प्रजेश्वरैः ।
वालखिल्यादिभिश्चैव शोभिते सुमनोहरे ॥
कर्णिकारवनैर्दिव्यैः सर्वर्तुकुसुमोत्करैः ।
जातरूपप्रतीकाशैर्भूषिते सूर्यसंनिभैः ॥
अन्यैश्च बहुभिर्वृक्षैः शालतालादिभिर्वनैः ।
पुंनागाशोकसरल+ ंयग्रोधाम्रातकार्जुनैः ॥
पारिजाताम्रखदिर+ ंईपबिल्वकदम्बकैः ।
धवखादिरपालाश+ ।शीर्षामलकतिन्दुकैः ॥
नारिङ्गकोलबकुल+ ।लोध्रदाडिमदारुकैः ।
सर्जैश्च कर्णैस्तगरैः शिशिभूर्जवनिम्बकैः ॥
अन्यैश्च काञ्चनैश्चैव फलभारैश्च नामितैः ।
नानाकुसुमगन्धाढ्यैर्भूषिते पुष्पपादपैः ॥
मालतीयूथिकामल्ली+ ।कुन्दबाणकुरुण्टकैः ।
पाटलागस्त्यकुटज+ ंअन्दारकुसुमादिभिः ॥
अन्यैश्च विविधैः पुष्पैर्मनसः प्रीतिदायकैः ।
नानाविहगसङ्घैश्च कूजद्भिर्मधुरस्वरैः ॥
पुंस्कोकिलरुतैर्दिव्यैर्मत्तबर्हिणनादितैः ।
एवं नानाविधैर्वृक्षैः पुष्पैर्नानाविधैस्तथा ॥
खगैर्नानाविधैश्चैव शोभिते सुरसेविते ।
तत्र स्थितं जगन्नाथं जगत्स्रष्टारमव्ययम् ॥
सर्वलोकविधातारं वासुदेवाख्यमव्ययम् ।
प्रणम्य शिरसा देवी लोकानां हितकाम्यया ।
पप्रच्छेमं महाप्रश्नं पद्मजा तमनुत्तमम् ॥
श्रीरुवाच । ब्रूहि त्वं सर्वलोकेश संशयं मे हृदि स्थितम् ।
मर्त्यलोके महाश्चर्ये कर्मभूमौ सुदुर्लभे ॥
लोभमोहग्रहग्रस्ते कामक्रोधमहार्णवे ।
येन मुच्येत देवेश अस्मात् संसारसागरात् ॥
आचक्ष्व सर्वदेवेश प्रणतां यदि मन्यसे ।
त्वदृते नास्ति लोकेऽस्मिन् वक्ता संशयनिर्णये ॥
ब्रह्मोवाच । श्रुत्वैवं वचनं तस्या देवदेवो जनार्दनः ।
प्रोवाच परया प्रीत्या परं सारामृतोपमम् ॥
श्रीभगवान् उवाच । सुखोपास्यः सुसाध्यश्चऽभिरामश्च सुसत्फलः ।
आस्ते तीर्थवरे देवि विख्यातः पुरुषोत्तमः ॥
न तेन सदृशः कश्चित् त्रिषु लोकेषु विद्यते ।
कीर्तनाद् यस्य देवेशि मुच्यते सर्वपातकैः ॥
न विज्ञातोऽमरैः सर्वैर्न दैत्यैर्न च दानवैः ।
मरीच्याद्यैर्मुनिवरैर्गोपितं मे वरानने ॥
तत् तेऽहं सम्प्रवक्ष्यामि तीर्थराजं च साम्प्रतम् ।
भावेनैकेन सुश्रोणि शृणुष्व वरवर्णिनि ॥
आसीत् कल्पे समुत्पन्ने नष्टे स्थावरजङ्गमे ।
प्रलीना देवगन्धर्व+ ।दैत्यविद्याधरोरगाः ॥
तमोभूतमिदं सर्वं न प्राज्ञायत किञ्चन ।
तस्मिञ् जागर्ति भूतात्मा परमात्मा जगद्गुरुः ॥
श्रीमांस्त्रिमूर्तिकृद् देवो जगत्कर्ता महेश्वरः ।
वासुदेवेति विख्यातो योगात्मा हरिरीश्वरः ॥
सोऽसृजद् योगनिद्रान्ते नाभ्यम्भोरुहमध्यगम् ।
पद्मकेशरसङ्काशं ब्रह्माणं भूतमव्ययम् ॥
तादृग्भूतस्ततो ब्रह्मा सर्वलोकमहेश्वरः ।
पञ्चभूतसमायुक्तं सृजते च शनैः शनैः ॥
मात्रायोनीनि भूतानि स्थूलसूक्ष्माणि यानि च ।
चतुर्विधानि सर्वाणि स्थावराणि चराणि च ॥
ततः प्रजापतिर्ब्रह्मा चक्रे सर्वं चराचरम् ।
सञ्चिन्त्य मनसात्मानं ससर्ज विविधाः प्रजाः ॥
मरीच्यादीन् मुनीन् सर्वान् देवासुरपितृन् अपि ।
यक्षविद्याधरांश्चान्यान् गङ्गाद्याः सरितस्तथा ॥
नरवानरसिंहांश्च विविधांश्च विहङ्गमान् ।
जरायून् अण्डजान् देवि स्वेदजोद्भेदजांस्तथा ॥
ब्रह्म क्षत्रं तथा वैश्यं शूद्रं चैव चतुष्टयम् ।
अन्त्यजातांश्च म्लेच्छांश्च ससर्ज विविधान् पृथक् ॥
यत् किञ्चिज्जीवसञ्ज्ञं तु तृणगुल्मपिपीलिकम् ।
ब्रह्मा भूत्वा जगत् सर्वं निर्ममे स चराचरम् ॥
दक्षिणाङ्गे तथात्मानं सञ्चिन्त्य पुरुषं स्वयम् ।
वामे चैव तु नारीं स द्विधा भूतमकल्पयत् ॥
ततः प्रभृति लोकेऽस्मिन् प्रजा मैथुनसम्भवाः ।
अधमोत्तममध्याश्च मम क्षेत्राणि यानि च ॥
एवं सञ्चिन्त्य देवोऽसौ पुरा सलिलयोनिजः ।
जगाम ध्यानमास्थाय वासुदेवात्मिकां तनुम् ॥
ध्यानमात्रेण देवेन स्वयमेव जनार्दनः ।
तस्मिन् क्षणे समुत्पन्नः सहस्राक्षः सहस्रपात् ॥
सहस्रशीर्षा पुरुषः पुण्डरीकनिभेक्षणः ।
सलिलध्वान्तमेघाभः श्रीमाञ् श्रीवत्सलक्षणः ॥
अपश्यत् सहसा तं तु ब्रह्मा लोकपितामहः ।
आसनैरर्घ्यपाद्यैश्च अक्षतैरभिनन्द्य च ॥
तुष्टाव परमैः स्तोत्रैर्विरिञ्चिः सुसमाहितः ।
ततोऽहमुक्तवान् देवं ब्रह्माणं कमलोद्भवम् ।
कारणं वद मां तात मम ध्यानस्य साम्प्रतम् ॥
ब्रह्मोवाच । जगद्धिताय देवेश मर्त्यलोकैश्च दुर्लभम् ।
स्वर्गद्वारस्य मार्गाणि यज्ञदानव्रतानि च ॥
योगः सत्यं तपः श्रद्धा तीर्थानि विविधानि च ।
विहाय सर्वमेतेषां सुखं तत्साधनं वद ॥
स्थानं जगत्पते मह्यामुत्कृष्टं च यद् उच्यते ।
सर्वेषामुत्तमं स्थानं ब्रूहि मे पुरुषोत्तम ॥
विधातुर्वचनं श्रुत्वा ततोऽहं प्रोक्तवान् प्रिये ।
शृणु ब्रह्मन् प्रवक्ष्यामि निर्मलं भुवि दुर्लभम् ॥
उत्तमं सर्वक्षेत्राणां धन्यं संसारतारणम् ।
गोब्राह्मणहितं पुण्यं चातुर्वर्ण्यसुखोदयम् ॥
भुक्तिमुक्तिप्रदं नृणां क्षेत्रं परमदुर्लभम् ।
महापुण्यं तु सर्वेषां सिद्धिदं वै पितामहे ॥
तस्माद् आसीत् समुत्पन्नं तीर्थराजं सनातनम् ।
विख्यातं परमं क्षेत्रं चतुर्युगनिषेवितम् ॥
सर्वेषामेव देवानाम् ऋषीणां ब्रह्मचारिणाम् ।
दैत्यदानवसिद्धानां गन्धर्वोरगरक्षसाम् ॥
नागविद्याधराणां च स्थावरस्य चरस्य च ।
उत्तमः पुरुषो यस्मात् तस्मात् स पुरुषोत्तमः ॥
दक्षिणस्योदधेस्तीरे न्यग्रोधो यत्र तिष्ठति ।
दशयोजनविस्तीर्णं क्षेत्रं परमदुर्लभम् ॥
यस्तु कल्पे समुत्पन्ने महदुल्कानिबर्हणे ।
विनाशं नैवमभ्येति स्वयं तत्रैवमास्थितः ॥
दृष्टमात्रे वटे तस्मिंश्छायामाक्रम्य चासकृत् ।
ब्रह्महत्यात् प्रमुच्येत पापेष्वन्येषु का कथा ॥
प्रदक्षिणा कृता यैस्तु नमस्कारश्च जन्तुभिः ।
सर्वे विधूतपाप्मानस्ते गताः केशवालयम् ॥
न्यग्रोधस्योत्तरे किञ्चिद् दक्षिणे केशवस्य तु ।
प्रासादस्तत्र तिष्ठेत् तु पदं धर्ममयं हि तत् ॥
प्रतिमां तत्र वै दृष्ट्वा स्वयं देवेन निर्मिताम् ।
अनायासेन वै यान्ति भुवनं मे ततो नराः ॥
गच्छमानांस्तु तान् प्रेक्ष्य एकदा धर्मराट् प्रिये ।
मदन्तिकमनुप्राप्य प्रणम्य शिरसाब्रवीत् ॥
यम उवाच । नमस्ते भगवन् देव लोकनाथ जगत्पते ।
क्षीरोदवासिनं देवं शेषभोगानुशायिनम् ॥
वरं वरेण्यं वरदं कर्तारमकृतं प्रभुम् ।
विश्वेश्वरमजं विष्णुं सर्वज्ञमपराजितम् ॥
नीलोत्पलदलश्यामं पुण्डरीकनिभेक्षणम् ।
सर्वज्ञं निर्गुणं शान्तं जगद्धातारमव्ययम् ॥
सर्वलोकविधातारं सर्वलोकसुखावहम् ।
पुराणं पुरुषं वेद्यं व्यक्ताव्यक्तं सनातनम् ॥
परावराणां स्रष्टारं लोकनाथं जगद्गुरुम् ।
श्रीवत्सोरस्कसंयुक्तं वनमालाविभूषितम् ॥
पीतवस्त्रं चतुर्बाहुं शङ्खचक्रगदाधरम् ।
हारकेयूरसंयुक्तं मुकुटाङ्गदधारिणम् ॥
सर्वलक्षणसम्पूर्णं सर्वेन्द्रियविवर्जितम् ।
कूटस्थमचलं सूक्ष्मं ज्योतीरूपं सनातनम् ॥
भावाभावविनिर्मुक्तं व्यापिनं प्रकृतेः परम् ।
नमस्यामि जगन्नाथमीश्वरं सुखदं प्रभुम् ॥
इत्येवं धर्मराजस्तु पुरा न्यग्रोधसंनिधौ ।
स्तुत्वा नानाविधैः स्तोत्रैः प्रणाममकरोत् तदा ॥
तं दृष्ट्वा तु महाभागे प्रणतं प्राञ्जलिस्थितम् ।
स्तोत्रस्य कारणं देवि पृष्टवान् अहमन्तकम् ॥
वैवस्वत महाबाहो सर्वदेवोत्तमो ह्यसि ।
किमर्थं स्तुतवान् मां त्वं सङ्क्षेपात् तद् ब्रवीहि मे ॥
धर्मराज उवाच । अस्मिन्न् आयतने पुण्ये विख्याते पुरुषोत्तमे ।
इन्द्रनीलमयी श्रेष्ठा प्रतिमा सार्वकामिकी ॥
तां दृष्ट्वा पुण्डरीकाक्ष भावेनैकेन श्रद्धया ।
श्वेताख्यं भवनं यान्ति निष्कामाश्चैव मानवाः ॥
अतः कर्तुं न शक्नोमि व्यापारमरिसूदन ।
प्रसीद सुमहादेव संहर प्रतिमां विभो ॥
श्रुत्वा वैवस्वतस्यैतद् वाक्यमेतद् उवाच ह ।
यम तां गोपयिष्यामि सिकताभिः समन्ततः ॥
ततः सा प्रतिमा देवि वल्लिभिर्गोपिता मया ।
यथा तत्र न पश्यन्ति मनुजाः स्वर्गकाङ्क्षिणः ॥
प्रच्छाद्य वल्लिकैर्देवि जातरूपपरिच्छदैः ।
यमं प्रस्थापयामास स्वां पुरीं दक्षिणां दिशम् ॥
ब्रह्मोवाच । लुप्तायां प्रतिमायां तु इन्द्रनीलस्य भो द्विजाः ।
तस्मिन् क्षेत्रवरे पुण्ये विख्याते पुरुषोत्तमे ॥
यो भूतस्तत्र वृत्तान्तो देवदेवो जनार्दनः ।
तं सर्वं कथयामास स तस्यै भगवान् पुरा ॥
इन्द्रद्युम्नस्य गमनं क्षेत्रसन्दर्शनं तथा ।
क्षेत्रस्य वर्णनं चैव प्रासादकरणं तथा ॥
हयमेधस्य यजनं स्वप्नदर्शनमेव च ।
लवणस्योदधेस्तीरे काष्ठस्य दर्शनं तथा ॥
दर्शनं वासुदेवस्य शिल्पिराजस्य च द्विजाः ।
निर्माणं प्रतिमायास्तु यथावर्णं विशेषतः ॥
स्थापनं चैव सर्वेषां प्रासादे भुवनोत्तमे ।
यात्राकाले च विप्रेन्द्राः कल्पसङ्कीर्तनं तथा ॥
मार्कण्डेयस्य चरितं स्थापनं शङ्करस्य च ।
पञ्चतीर्थस्य माहात्म्यं दर्शनं शूलपाणिनः ॥
वटस्य दर्शनं चैव व्युष्टिं तस्य च भो द्विजाः ।
दर्शनं बलदेवस्य कृष्णस्य च विशेषतः ॥
सुभद्रायाश्च तत्रैव माहात्म्यं चैव सर्वशः ।
दर्शनं नरसिंहस्य व्युष्टिसङ्कीर्तनं तथा ॥
अनन्तवासुदेवस्य दर्शनं गुणकीर्तनम् ।
श्वेतमाधवमाहात्म्यं स्वर्गद्वारस्य दर्शनम् ॥
उदधेर्दर्शनं चैव स्नानं तर्पणमेव च ।
समुद्रस्नानमाहात्म्यमिन्द्रद्युम्नस्य च द्विजाः ॥
पञ्चतीर्थफलं चैव महाज्येष्ठं तथैव च ।
स्थानं कृष्णस्य हलिनः पर्वयात्राफलं तथा ॥
वर्णनं विष्णुलोकस्य क्षेत्रस्य च पुनः पुनः ।
पूर्वं कथितवान् सर्वं तस्यै स पुरुषोत्तमः ॥
मुनय ऊचुः । श्रोतुमिच्छामहे देव कथाशेषं महीपतेः ।
तस्मिन् क्षेत्रवरे गत्वा किं चकार नराधिपः ॥
ब्रह्मोवाच । शृणुध्वं मुनिशार्दूलाः प्रवक्ष्यामि समासतः ।
क्षेत्रसन्दर्शनं चैव कृत्यं तस्य च भूपतेः ॥
गत्वा तत्र महीपालः क्षेत्रे त्रैलोक्यविश्रुते ।
ददर्श रमणीयानि स्थानानि सरितस्तथा ॥
नदी तत्र महापुण्या विन्ध्यपादविनिर्गता ।
स्वित्त्रोपलेति विख्याता सर्वपापहरा शिवा ॥
गङ्गातुल्या महास्रोता दक्षिणार्णवगामिनी ।
महानदीति नाम्ना सा पुण्यतोया सरिद्वरा ॥
दक्षिणस्योदधेर्गर्भं शोभिता ।
उभयोस्तटयोर्यस्या ग्रामाश्च नगराणि च ॥
दृश्यन्ते मुनिशार्दूलाः सुसस्याः सुमनोहराः ।
हृष्टपुष्टजनाकीर्णा वस्त्रालङ्कारभूषिताः ॥
ब्राह्मणाः क्षत्रिया वैश्याः शूद्रास्तत्र पृथक् पृथक् ।
स्वधर्मनिरताः शान्ता दृश्यन्ते शुभलक्षणाः ॥
ताम्बूलपूर्णवदना मालादामविभूषिताः ।
वेदपूर्णमुखा विप्राः सषडङ्गपदक्रमाः ॥
अग्निहोत्ररताः केचित् केचिद् औपासनक्रियाः ।
सर्वशास्त्रार्थकुशला यज्वानो भूरिदक्षिणाः ॥
चत्वारे राजमार्गेषु वनेषूपवनेषु च ।
सभामण्डलहर्म्येषु देवतायतनेषु च ॥
इतिहासपुराणानि वेदाः साङ्गाः सुलक्षणाः ।
काव्यशास्त्रकथास्तत्र श्रूयन्ते च महाजनैः ॥
स्त्रियस्तद्देशवासिन्यो रूपयौवनगर्विताः ।
सम्पूर्णलक्षणोपेता विस्तीर्णश्रोणिमण्डलाः ॥
सरोरुहमुखाः श्यामाः शरच्चन्द्रनिभाननाः ।
पीनोन्नतस्तनाः सर्वाः समृद्ध्या चारुदर्शनाः ॥
सौवर्णवलयाक्रान्ता दिव्यैर्वस्त्रैरलङ्कृताः ।
कदलीगर्भसङ्काशाः पद्मकिञ्जल्कसप्रभाः ॥
बिम्बाधरपुटाः कान्ताः कर्णान्तायतलोचनाः ।
सुमुखाश्चारुकेशाश्च हावभावावनामिताः ॥
काश्चित् पद्मपलाशाक्ष्यः काश्चिद् इन्दीवरेक्षणाः ।
विद्युद्विस्पष्टदशनास्तन्वङ्ग्यश्च तथापराः ॥
कुटिलालकसंयुक्ताः सीमन्तेन विराजिताः ।
ग्रीवाभरणसंयुक्ता माल्यदामविभूषिताः ॥
कुण्डलै रत्नसंयुक्तैः कर्णपूरैर्मनोहरैः ।
देवयोषित्प्रतीकाशा दृश्यन्ते शुभलक्षणाः ॥
दिव्यगीतवरैर्धन्यैः क्रीडमाना वराङ्गनाः ।
वीणावेणुमृदङ्गैश्च पणवैश्चैव गोमुखैः ॥
शङ्खदुन्दुभिनिर्घोषैर्नानावाद्यैर्मनोहरैः ।
क्रीडन्त्यस्ताः सदा हृष्टा विलासिन्यः परस्परम् ॥
एवमादि तथानेक+ ।गीतवाद्यविशारदाः ।
दिवा रात्रौ समायुक्ताः कामोन्मत्ता वराङ्गनाः ॥
भिक्षुवैखानसैः सिद्धैः स्नातकैर्ब्रह्मचारिभिः ।
मन्त्रसिद्धैस्तपःसिद्धैर्यज्ञसिद्धैर्निषेवितम् ॥
इत्येवं ददृशे राजा क्षेत्रं परमशोभनम् ।
अत्रैवाराधयिष्यामि भगवन्तं सनातनम् ॥
जगद्गुरुं परं देवं परं पारं परं पदम् ।
सर्वेश्वरेश्वरं विष्णुमनन्तमपराजितम् ॥
इदं तन्मानसं तीर्थं ज्ञातं मे पुरुषोत्तमम् ।
कल्पवृक्षो महाकायो न्यग्रोधो यत्र तिष्ठति ॥
प्रतिमा चेन्द्रनीलाख्या स्वयं देवेन गोपिता ।
न चात्र दृश्यते चान्या प्रतिमा वैष्णवी शुभा ॥
तथा यत्नं करिष्यामि यथा देवो जगत्पतिः ।
प्रत्यक्षं मम चाभ्येति विष्णुः सत्यपराक्रमः ॥
यज्ञैर्दानैस्तपोभिश्च होमैर्ध्यानैस्तथार्चनैः ।
उपवासैश्च विधिवच्चरेयं व्रतमुत्तमम् ॥
अनन्यमनसा चैव तन्मना नान्यमानसः ।
विष्ण्वायतनविन्यासे प्रारम्भं च करोम्यहम् ॥
ब्रह्मोवाच ।  एवं स पृथिवीपालश्चिन्तयित्वा द्विजोत्तमाः ।
प्रासादार्थं हरेस्तत्र प्रारम्भमकरोत् तदा ॥
आनाय्य गणकान् सर्वान् आचार्याञ् शास्त्रपारगान् ।
भूमिं संशोध्य यत्नेन राजा तु परया मुदा ॥
ब्राह्मणैर्ज्ञानसम्पन्नैर्वेदशास्त्रार्थपारगैः ।
अमात्यैर्मन्त्रिभिश्चैव वास्तुविद्याविशारदैः ॥
तैः सार्धं स समालोच्य सुमुहूर्ते शुभे दिने ।
सुचन्द्रतारासंयोगे ग्रहानुकूल्यसंयुते ॥
जयमङ्गलशब्दैश्च नानावाद्यैर्मनोहरैः ।
वेदाध्ययननिर्घोषैर्गीतैः सुमधुरस्वरैः ॥
पुष्पलाजाक्षतैर्गन्धैः पूर्णकुम्भैः सदीपकैः ।
ददावर्घ्यं ततो राजा श्रद्धया सुसमाहितः ॥
दत्त्वैवमर्घ्यं विधिवद् आनाय्य स महीपतिः ।
कलिङ्गाधिपतिं शूरमुत्कलाधिपतिं तथा ।
कोशलाधिपतिं चैव तान् उवाच तदा नृपः ॥
राजोवाच । गच्छध्वं सहिताः सर्वे शिलार्थे सुसमाहिताः ।
गृहीत्वा शिल्पिमुख्यांश्च शिलाकर्मविशारदान् ॥
विन्ध्याचलं सुविस्तीर्णं बहुकन्दरशोभितम् ।
निरूप्य सर्वसानूनि *च्छेदयित्वा शिलाः शुभाः ।
संवाह्यन्तां च शकटैर्नौकाभिर्मा विलम्बथ ॥
ब्रह्मोवाच । एवं गन्तुं समादिश्य तान् नृपान् स महीपतिः ।
पुनरेवाब्रवीद् वाक्यं सामात्यान् सपुरोहितान् ॥
राजोवाच । गच्छन्तु दूताः सर्वत्र ममाज्ञां प्रवदन्तु वै ।
यत्र तिष्ठन्ति राजानः पृथिव्यां तान् सुशीघ्रगाः ॥
हस्त्यश्वरथपादातैः सामात्यैः सपुरोहितैः ।
गच्छत सहिताः सर्व इन्द्रद्युम्नस्य शासनात् ॥
ब्रह्मोवाच । एवं दूताः समाज्ञाता राज्ञा तेन महात्मना ।
गत्वा तदा नृपान् ऊचुर्वचनं तस्य भूपतेः ॥
श्रुत्वा तु ते तथा सर्वे दूतानां वचनं नृपाः ।
आजग्मुस्त्वरिताः सर्वे स्वसैन्यैः परिवारिताः ॥
ये नृपाः सर्वदिग्भागे ये च दक्षिणतः स्थिताः ।
पश्चिमायां स्थिता ये च उत्तरापथसंस्थिताः ॥
प्रत्यन्तवासिनो येऽपि ये च संनिधिवासिनः ।
पार्वतीयाश्च ये केचित् तथा द्वीपनिवासिनः ॥
रथैर्नागैः पदातैश्च वाजिभिर्धनविस्तरैः ।
सम्प्राप्ता बहुशो विप्राः श्रुत्वेन्द्रद्युम्नशासनम् ॥
तान् आगतान् नृपान् दृष्ट्वा सामात्यान् सपुरोहितान् ।
प्रोवाच राजा हृष्टात्मा कार्यमुद्दिश्य सादरम् ॥
राजोवाच । शृणुध्वं नृपशार्दूला यथा किञ्चिद् ब्रवीम्यहम् ।
अस्मिन् क्षेत्रवरे पुण्ये भुक्तिमुक्तिप्रदे शिवे ॥
हयमेधं महायज्ञं प्रासादं चैव वैष्णवम् ।
कथं शक्नोम्यहं कर्तुमिति चिन्ताकुलं मनः ॥
भवद्भिः सुसहायैस्तु सर्वमेतत् करोम्यहम् ।
यदि यूयं सहाया मे भवध्वं नृपसत्तमाः ॥
ब्रह्मोवाच । इत्येवं वदमानस्य राजराजस्य धीमतः ।
सर्वे प्रमुदिता हृष्टा भूपास्ते तस्य शासनात् ॥
ववृषुर्धनरत्नैश्च सुवर्णमणिमौक्तिकैः ।
कम्बलाजिनरत्नैश्च राङ्कवास्तरणैः शुभैः ॥
वज्रवैदूर्यमाणिक्यैः पद्मरागेन्द्रनीलकैः ।
गजैरश्वैर्धनैश्चान्यै रथैश्चैव करेणुभिः ॥
असङ्ख्येयैर्बहुविधैर्द्रव्यैरुच्चावचैस्तथा ।
शालिव्रीहियवैश्चैव माषमुद्गतिलैस्तथा ॥
सिद्धार्थचणकैश्चैव गोधूमैर्मसुरादिभिः ।
श्यामाकैर्मधुकैश्चैव नीवारैः सकुलत्थकैः ॥
अन्यैश्च विविधैर्धान्यैर्ग्राम्यारण्यैः सहस्रशः ।
बहुधान्यसहस्राणां तण्डुलानां च राशिभिः ॥
गव्यस्य हविषः कुम्भैः शतशोऽथ सहस्रशः ।
तथान्यैर्विविधैर्द्रव्यैर्भक्ष्यभोज्यानुलेपनैः ॥
राजानः पूरयामासुर्यत् किञ्चिद् द्रव्यसम्भवैः ।
तान् दृष्ट्वा यज्ञसम्भारान् सर्वसम्पत्समन्वितान् ॥
यज्ञकर्मविदो विप्रान् वेदवेदाङ्गपारगान् ।
शास्त्रेषु निपुणान् दक्षान् कुशलान् सर्वकर्मसु ॥
ऋषींश्चैव महर्षींश्च देवर्षींश्चैव तापसान् ।
ब्रह्मचारिगृहस्थांश्च वानप्रस्थान् यतींस्तथा ॥
स्नातकान् ब्राह्मणांश्चान्यान् अग्निहोत्रे सदा स्थितान् ।
आचार्योपाध्यायवरान् स्वाध्यायतपसान्वितान् ॥
सदस्याञ् शास्त्रकुशलांस्तथान्यान् पावकान् बहून् ।
दृष्ट्वा तान् नृपतिः श्रीमान् उवाच स्वं पुरोहितम् ॥
राजोवाच । ततः प्रयान्तु विद्वांसो ब्राह्मणा वेदपारगाः ।
वाजिमेधार्थसिद्ध्यर्थं देशं पश्यन्तु यज्ञियम् ॥
ब्रह्मोवाच । इत्युक्तः स तथा चक्रे वचनं तस्य भूपतेः ।
हृष्टः स मन्त्रिभिः सार्धं तदा राजपुरोहितः ॥
ततो ययौ पुरोधाश्च प्राज्ञः स्थपतिभिः सह ।
ब्राह्मणान् अग्रतः कृत्वा कुशलान् यज्ञकर्मणि ॥
तं देशं धीवरग्रामं सप्रतोलिविटङ्किनम् ।
कारयामास विप्रोऽसौ यज्ञवाटं यथाविधि ॥
प्रासादशतसम्बाधं मणिप्रवरशोभितम् ।
इन्द्रसद्मनिभं रम्यं हेमरत्नविभूषितम् ॥
स्तम्भान् कनकचित्रांश्च तोरणानि बृहन्ति च ।
यज्ञायतनदेशेषु दत्त्वा शुद्धं च काञ्चनम् ॥
अन्तःपुराणि राज्ञां च नानादेशनिवासिनाम् ।
कारयामास धर्मात्मा तत्र तत्र यथाविधि ॥
ब्राह्मणानां च वैश्यानां नानादेशसमीयुषाम् ।
कारयामास विधिवच्छालास्तत्राप्यनेकशः ॥
प्रियार्थं तस्य नृपतेराययुर्नृपसत्तमाः ।
रत्नान्यनेकान्यादाय स्त्रियश्चाययुरुत्सवे ॥
तेषां निर्विशतां स्वेषु शिबिरेषु महात्मनाम् ।
नदतः सागरस्येव दिविस्पृग् अभवद् ध्वनिः ॥
तेषामभ्यागतानां च स राजा मुनिसत्तमाः ।
व्यादिदेशायतनानि शय्याश्चाप्युपचारतः ॥
भोजनानि विचित्राणि शालीक्षुयवगोरसैः ।
उपेत्य नृपतिश्रेष्ठो व्यादिदेश स्वयं तदा ॥
तथा तस्मिन् महायज्ञे बहवो ब्रह्मवादिनः ।
ये च द्विजातिप्रवरास्तत्रासन् द्विजसत्तमाः ॥
समाजग्मुः सशिष्यास्तान् प्रतिजग्राह पार्थिवः ।
सर्वांश्च तान् अनुययौ यावद् आवसथान् इति ॥
स्वयमेव महातेजा दम्भं त्यक्त्वा नृपोत्तमः ।
ततः कृत्वा स्वशिल्पं च शिल्पिनोऽन्ये च ये तदा ॥
कृत्स्नं यज्ञविधिं राज्ञे तदा तस्मै न्यवेदयन् ।
ततः श्रुत्वा नृपश्रेष्ठः कृतं सर्वमतन्द्रितः ।
हृष्टरोमाभवद् राजा सह मन्त्रिभिरच्युतः ॥
ब्रह्मोवाच । तस्मिन् यज्ञे प्रवृत्ते तु वाग्मिनो हेतुवादिभिः ।
हेतुवादान् बहून् आहुः परस्परजिगीषवः ॥
देवेन्द्रस्येव विहितं राजसिंहेन भो द्विजाः ।
ददृशुस्तोरणान्यत्र शातकुम्भमयानि च ॥
शय्यासनविकारांश्च सुबहून् रत्नसञ्चयान् ।
घटपात्रीकटाहानि कलशान् वर्धमानकान् ॥
नहि कश्चिद् असौवर्णमपश्यद् वसुधाधिपः ।
यूपांश्च शास्त्रपठितान् दारवान् हेमभूषितान् ॥
उपक्षिप्तान् यथाकालं विधिवद् भूरिवर्चसः ।
स्थलजा जलजा ये च पशवः केचन द्विजाः ॥
सर्वान् एव समानीतान् अपश्यंस्तत्र ते नृपाः ।
गाश्चैव महिषीश्चैव तथा वृद्धस्त्रियोऽपि च ॥
औदकानि च सत्त्वानि श्वापदानि वयांसि च ।
जरायुजाण्डजातानि स्वेदजान्युद्भिदानि च ॥
पर्वतान्युपधान्यानि भूतानि ददृशुश्च ते ।
एवं प्रमुदितं सर्वं पशुतो धनधान्यतः ॥
यज्ञवाटं नृपा दृष्ट्वा विस्मयं परमं गताः ।
ब्राह्मणानां विशां चैव बहुमिष्टान्नम् ऋद्धिमत् ॥
पूर्णे शतसहस्रे तु विप्राणां तत्र भुञ्जताम् ।
दुन्दुभिर्मेघनिर्घोषान् मुहुर्मुहुरथाकरोत् ॥
विननादासकृच्चापि दिवसे दिवसे गते ।
एवं स ववृधे यज्ञस्तस्य राज्ञस्तु धीमतः ॥
अन्नस्य सुबहून् विप्रा उत्सर्गान् निर्गतोपमान् ।
दधिकुल्याश्च ददृशुः पयसश्च ह्रदांस्तथा ॥
जम्बूद्वीपो हि सकलो नानाजनपदैर्युतः ।
द्विजाश्च तत्र दृश्यन्ते राज्ञस्तस्य महामखे ॥
तत्र यानि सहस्राणि पुरुषाणां ततस्ततः ।
गृहीत्वा भाजनं जग्मुर्बहूनि द्विजसत्तमाः ॥
श्राविणश्चापि ते सर्वे सुमृष्टमणिकुण्डलाः ।
पर्यवेषयन् द्विजातीञ् शतशोऽथ सहस्रशः ॥
विविधान्यनुपानानि पुरुषा येऽनुयायिनः ।
ते वै नृपोपभोज्यानि ब्राह्मणेभ्यो ददुः सह ॥
समागतान् वेदविदो राज्ञश्च पृथिवीश्वरान् ।
पूजां चक्रे तदा तेषां विधिवद् भूरिदक्षिणः ॥
दिग्देशाद् आगतान् राज्ञो महासङ्ग्रामशालिनः ।
नटनर्तककादींश्च गीतस्तुतिविशारदान् ॥
पत्न्यो मनोरमास्तस्य पीनोन्नतपयोधराः ।
इन्दीवरपलाशाक्ष्यः शरच्चन्द्रनिभाननाः ॥
कुलशीलगुणोपेताः सहस्रैकं शताधिकम् ।
एवं तद्भूपपरम+ ।पत्नीगणसमन्वितम् ॥
रत्नमालाकुलं दिव्यं पताकाध्वजसेवितम् ।
रत्नहारयुतं रम्यं चन्द्रकान्तिसमप्रभम् ॥
करिणः पर्वताकारान् मदसिक्तान् महाबलान् ।
शतशः कोटिसङ्घातैर्दन्तिभिर्दन्तभूषणैः ॥
वातवेगजवैरश्वैः सिन्धुजातैः सुशोभनैः ।
श्वेताश्वैः श्यामकर्णैश्च कोट्यनेकैर्जवान्वितैः ॥
संनद्धबद्धकक्षैश्च नानाप्रहरणोद्यतैः ।
असङ्ख्येयैः पदातैश्च देवपुत्रोपमैस्तथा ॥
इत्येवं ददृशे राजा यज्ञसम्भारविस्तरम् ।
मुदं लेभे तदा राजा संहृष्टो वाक्यमब्रवीत् ॥
राजोवाच । आनयध्वं हयश्रेष्ठं सर्वलक्षणलक्षितम् ।
चारयध्वं पृथिव्यां वै राजपुत्राः सुसंयताः ॥
विद्वद्भिर्धर्मविद्भिश्च अत्र होमो विधीयताम् ।
कृष्णच्छागं च महिषं कृष्णसारमृगं द्विजान् ॥
अनड्वाहं च गाश्चैव सर्वांश्च पशुपालकान् ।
इष्टयश्च प्रवर्तन्तां प्रासादं वैष्णवं ततः ॥
सर्वमेतच्च विप्रेभ्यो दीयतां मनसेप्सितम् ।
स्त्रियश्च रत्नकोट्यश्च ग्रामाश्च नगराणि च ॥
सम्यक् समृद्धभूम्यश्च विषयाश्चैवमर्थिनाम् ।
अन्यानि द्रव्यजातानि मनोज्ञानि बहूनि च ॥
सर्वेषां याचमानानां नास्ति ह्येतन् न भाषयेत् ।
तावत् प्रवर्ततां यज्ञो यावद् देवः पुरा त्विह ।
प्रत्यक्षं मम चाभ्येति यज्ञस्यास्य समीपतः ॥
ब्रह्मोवाच । एवमुक्त्वा तदा विप्रा राजसिंहो महाभुजः ।
ददौ सुवर्णसङ्घातं कोटीनां चैव भूषणम् ॥
करेणुशतसाहस्रं वाजिनो नियुतानि च ।
अर्बुदं चैव वृषभं स्वर्णशृङ्गीश्च धेनुकाः ॥
सुरूपाः सुरभीश्चैव कांस्यदोहाः पयस्विनीः ।
प्रायच्छत् स तु विप्रेभ्यो वेदविद्भ्यो मुदा युतः ॥
वासांसि च महार्हाणि राङ्कवास्तरणानि च ।
सुशुक्लानि च शुभ्राणि प्रवालमणिमुत्तमम् ॥
अददात् स महायज्ञे रत्नानि विविधानि च ॥
वज्रवैदूर्यमाणिक्य+ ंउक्तिकाद्यानि यानि च ।
अलङ्कारवतीः शुभ्राः कन्या राजीवलोचनाः ॥
शतानि पञ्च विप्रेभ्यो राजा हृष्टः प्रदत्तवान् ।
स्त्रियः पीनपयोभाराः कञ्चुकैः स्वस्तनावृताः ॥
मध्यहीनाश्च सुश्रोण्यः पद्मपत्त्रायतेक्षणाः ।
हावभावान्वितग्रीवा बह्व्यो वलयभूषिताः ॥
पादनूपुरसंयुक्ताः पट्टदुकूलवाससः ।
एकैकशोऽददात् तस्मिन् काम्याश्च कामिनीर्बहूः ॥
अर्थिभ्यो ब्राह्मणादिभ्यो हयमेधे द्विजोत्तमाः ।
भक्ष्यं भोज्यं च सम्पूर्णं नानासम्भारसंयुतम् ॥
खण्डकाद्यान्यनेकानि स्विन्नपक्वांश्च पिष्टकान् ।
अन्नान्यन्यानि मेध्यांश्च घृतपूरांश्च खाण्डवान् ॥
मधुरांस्तर्जितान् पूपान् अन्नं मृष्टं सुपाकिकम् ।
प्रीत्यर्थं सर्वसत्त्वानां दीयतेऽन्नं पुनः पुनः ॥
दत्तस्य दीयमानस्य धनस्यान्तो न विद्यते ।
एवं दृष्ट्वा महायज्ञं देवदैत्याः सवारणाः ॥
गन्धर्वाप्सरसः सिद्धा ऋषयश्च प्रजेश्वराः ।
विस्मयं परमं याता दृष्ट्वा क्रतुवरं शुभम् ॥
पुरोधा मन्त्रिणो राजा हृष्टास्तत्रैव सर्वशः ।
न तत्र मलिनः कश्चिन् न दीनो न क्षुधान्वितः ॥
न वोपसर्गो न ग्लानिर्नाधयो व्याधयस्तथा ।
नाकालमरणं तत्र न दंशो न ग्रहा विषम् ॥
हृष्टपुष्टजनाः सर्वे तस्मिन् राज्ञो महोत्सवे ।
ये च तत्र तपःसिद्धा मुनयश्चिरजीविनः ॥
न जातं तादृशं यज्ञं धनधान्यसमन्वितम् ।
एवं स राजा विधिवद् वाजिमेधं द्विजोत्तमाः ।
क्रतुं समापयामास प्रासादं वैष्णवं तथा ॥
मुनय ऊचुः । ब्रूहि नो देवदेवेश यत् पृच्छामः पुरातनम् ।
यथा ताः प्रतिमाः पूर्वमिन्द्रद्युम्नेन निर्मिताः ॥
केन चैव प्रकारेण तुष्टस्तस्मै स माधवः ।
तत् सर्वं वद चास्माकं परं कौतूहलं हि नः ॥
ब्रह्मोवाच । शृणुध्वं मुनिशार्दूलाः पुराणं वेदसम्मितम् ।
कथयामि पुरा वृत्तं प्रतिमानां च सम्भवम् ॥
प्रवृत्ते च महायज्ञे प्रासादे चैव निर्मिते ।
चिन्ता तस्य बभूवाथ प्रतिमार्थमहर्निशम् ॥
न वेद्मि केन देवेशं सर्वेशं लोकपावनम् ।
सर्गस्थित्यन्तकर्तारं पश्यामि पुरुषोत्तमम् ॥
चिन्ताविष्टस्त्वभूद् राजा शेते रात्रौ दिवापि न ।
न भुङ्क्ते विविधान् भोगान् न च स्नानं प्रसाधनम् ॥
नैव वाद्येन गन्धेन गायनैर्वर्णकैरपि ।
न गजैर्मदयुक्तैश्च न चानेकैर्हयान्वितैः ॥
नेन्द्रनीलैर्महानीलैः पद्मरागमयैर्न च ।
सुवर्णरजताद्यैश्च वज्रस्फटिकसंयुतैः ॥
बहुरागार्थकामैर्वा न वन्यैरन्तरिक्षगैः ।
बभूव तस्य नृपतेर्मनसस्तुष्टिवर्धनम् ॥
शैलमृद्दारुजातेषु प्रशस्तं किं महीतले ।
विष्णुप्रतिमायोग्यं च सर्वलक्षणलक्षितम् ॥
एतैरेव त्रयाणां तु दयितं स्यात् सुरार्चितम् ।
स्थापिते प्रीतिमभ्येति इति चिन्तापरोऽभवत् ॥
पञ्चरात्रविधानेन सम्पूज्य पुरुषोत्तमम् ।
चिन्ताविष्टो महीपालः संस्तोतुमुपचक्रमे ॥
वासुदेव नमस्तेऽस्तु नमस्ते मोक्षकारण ।
त्राहि मां सर्वलोकेश जन्मसंसारसागरात् ॥
निर्मलाम्बरसङ्काश नमस्ते पुरुषोत्तम ।
सङ्कर्षण नमस्तेऽस्तु त्राहि मां धरणीधर ॥
नमस्ते हेमगर्भाभ नमस्ते मकरध्वज ।
रतिकान्त नमस्तेऽस्तु त्राहि मां संवरान्तक ॥
नमस्तेऽञ्जनसङ्काश नमस्ते भक्तवत्सल ।
अनिरुद्ध नमस्तेऽस्तु त्राहि मां वरदो भव ॥
नमस्ते विबुधावास नमस्ते विबुधप्रिय ।
नारायण नमस्तेऽस्तु त्राहि मां शरणागतम् ॥
नमस्ते बलिनां श्रेष्ठ नमस्ते लाङ्गलायुध ।
चतुर्मुख जगद्धाम त्राहि मां प्रपितामह ॥
नमस्ते नीलमेघाभ नमस्ते त्रिदशार्चित ।
त्राहि विष्णो जगन्नाथ मग्नं मां भवसागरे ॥
प्रलयानलसङ्काश नमस्ते दितिजान्तक ।
नरसिंह महावीर्य त्राहि मां दीप्तलोचन ॥
यथा रसातलाद् उर्वी त्वया दंष्ट्रोद्धृता पुरा ।
तथा महावराहस्त्वं त्राहि मां दुःखसागरात् ॥
तवैता मूर्तयः कृष्ण वरदाः संस्तुता मया ।
तवेमे बलदेवाद्याः पृथग्रूपेण संस्थिताः ॥
अङ्गानि तव देवेश गरुत्माद्यास्तथा प्रभो ।
दिक्पालाः सायुधाश्चैव केशवाद्यास्तथाच्युत ॥
ये चान्ये तव देवेश भेदाः प्रोक्ता मनीषिभिः ।
तेऽपि सर्वे जगन्नाथ प्रसन्नायतलोचन ॥
मयार्चिताः स्तुताः सर्वे तथा यूयं नमस्कृताः ।
प्रयच्छत वरं मह्यं धर्मकामार्थमोक्षदम् ॥
भेदास्ते कीर्तिता ये तु हरे सङ्कर्षणादयः ।
तव पूजार्थसम्भूतास्ततस्त्वयि समाश्रिताः ॥
न भेदस्तव देवेश विद्यते परमार्थतः ।
विविधं तव यद् रूपमुक्तं तद् उपचारतः ॥
अद्वैतं त्वां कथं द्वैतं वक्तुं शक्नोति मानवः ।
एकस्त्वं हि हरे व्यापी चित्स्वभावो निरञ्जनः ॥
परमं तव यद् रूपं भावाभावविवर्जितम् ।
निर्लेपं निर्गुणं श्रेष्ठं कूटस्थमचलं ध्रुवम् ॥
सर्वोपाधिविनिर्मुक्तं सत्तामात्रव्यवस्थितम् ।
तद् देवाश्च न जानन्ति कथं जानाम्यहं प्रभो ॥
अपरं तव यद् रूपं पीतवस्त्रं चतुर्भुजम् ।
शङ्खचक्रगदापाणि+ ंउकुटाङ्गदधारिणम् ॥
श्रीवत्सोरस्कसंयुक्तं वनमालाविभूषितम् ।
तद् अर्चयन्ति विबुधा ये चान्ये तव संश्रयाः ॥
देवदेव सुरश्रेष्ठ भक्तानामभयप्रद ।
त्राहि मां पद्मपत्त्राक्ष मग्नं विषयसागरे ॥
नान्यं पश्यामि लोकेश यस्याहं शरणं व्रजे ।
त्वाम् ऋते कमलाकान्त प्रसीद मधुसूदन ॥
जराव्याधिशतैर्युक्तो नानादुःखैर्निपीडितः ।
हर्षशोकान्वितो मूढः कर्मपाशैः सुयन्त्रितः ॥
पतितोऽहं महारौद्रे घोरे संसारसागरे ।
विषमोदकदुष्पारे रागद्वेषझषाकुले ॥
इन्द्रियावर्तगम्भीरे तृष्णाशोकोर्मिसङ्कुले ।
निराश्रये निरालम्बे निःसारेऽत्यन्तचञ्चले ॥
मायया मोहितस्तत्र भ्रमामि सुचिरं प्रभो ।
नानाजातिसहस्रेषु जायमानः पुनः पुनः ॥
मया जन्मान्यनेकानि सहस्राण्ययुतानि च ।
विविधान्यनुभूतानि संसारेऽस्मिञ् जनार्दन ॥
वेदाः साङ्गा मयाधीताः शास्त्राणि विविधानि च ।
इतिहासपुराणानि तथा शिल्पान्यनेकशः ॥
असन्तोषाश्च सन्तोषाः सञ्चयापचया व्ययाः ।
मया प्राप्ता जगन्नाथ क्षयवृद्ध्यक्षयेतराः ॥
भार्यारिमित्रबन्धूनां वियोगाः सङ्गमास्तथा ।
पितरो विविधा दृष्टा मातरश्च तथा मया ॥
दुःखानि चानुभूतानि यानि सौख्यान्यनेकशः ।
प्राप्ताश्च बान्धवाः पुत्रा भ्रातरो ज्ञातयस्तथा ॥
मयोषितं तथा स्त्रीणां कोष्ठे विण्मूत्रपिच्छले ।
गर्भवासे महादुःखमनुभूतं तथा प्रभो ॥
दुःखानि यान्यनेकानि बाल्ययौवनगोचरे ।
वार्धके च हृषीकेश तानि प्राप्तानि वै मया ॥
मरणे यानि दुःखानि यममार्गे यमालये ।
मया तान्यनुभूतानि नरके यातनास्तथा ॥
कृमिकीटद्रुमाणां च हस्त्यश्वमृगपक्षिणाम् ।
महिषोष्ट्रगवां चैव तथान्येषां वनौकसाम् ॥
द्विजातीनां च सर्वेषां शूद्राणां चैव योनिषु ।
धनिनां क्षत्रियाणां च दरिद्राणां तपस्विनाम् ॥
नृपाणां नृपभृत्यानां तथान्येषां च देहिनाम् ।
गृहेषु तेषामुत्पन्नो देव चाहं पुनः पुनः ॥
गतोऽस्मि दासतां नाथ भृत्यानां बहुशो नृणाम् ।
दरिद्रत्वं चेश्वरत्वं स्वामित्वं च तथा गतः ॥
हतो मया हताश्चान्ये घातितो घातितास्तथा ।
दत्तं ममान्यैरन्येभ्यो मया दत्तमनेकशः ॥
पितृमातृसुहृद्भ्रातृ+ ।कलत्राणां कृतेन च ।
धनिनां श्रोत्रियाणां च दरिद्राणां तपस्विनाम् ॥
उक्तं दैन्यं च विविधं त्यक्त्वा लज्जां जनार्दन ।
देवतिर्यङ्मनुष्येषु स्थावरेषु चरेषु च ॥
न विद्यते तथा स्थानं यत्राहं न गतः प्रभो ।
कदा मे नरके वासः कदा स्वर्गे जगत्पते ॥
कदा मनुष्यलोकेषु कदा तिर्यग्गतेषु च ।
जलयन्त्रे यथा चक्रे घटी रज्जुनिबन्धना ॥
याति चोर्ध्वमधश्चैव कदा मध्ये च तिष्ठति ।
तथा चाहं सुरश्रेष्ठ कर्मरज्जुसमावृतः ॥
अधश्चोर्ध्वं तथा मध्ये भ्रमन् गच्छामि योगतः ।
एवं संसारचक्रेऽस्मिन् भैरवे रोमहर्षणे ॥
भ्रमामि सुचिरं कालं नान्तं पश्यामि कर्हिचित् ।
न जाने किं करोम्यद्य हरे व्याकुलितेन्द्रियः ॥
शोकतृष्णाभिभूतोऽहं कान्दिशीको विचेतनः ।
इदानीं त्वामहं देव विह्वलः शरणं गतः ॥
त्राहि मां दुःखितं कृष्ण मग्नं संसारसागरे ।
कृपां कुरु जगन्नाथ भक्तं मां यदि मन्यसे ॥
त्वदृते नास्ति मे बन्धुर्योऽसौ चिन्तां करिष्यति ।
देव त्वां नाथमासाद्य न भयं मेऽस्ति कुत्रचित् ॥
जीविते मरणे चैव योगक्षेमेऽथवा प्रभो ।
ये तु त्वां विधिवद् देव नार्चयन्ति नराधमाः ॥
सुगतिस्तु कथं तेषां भवेत् संसारबन्धनात् ।
किं तेषां कुलशीलेन विद्यया जीवितेन च ॥
येषां न जायते भक्तिर्जगद्धातरि केशवे ।
प्रकृतिं त्वासुरीं प्राप्य ये त्वां निन्दन्ति मोहिताः ॥
पतन्ति नरके घोरे जायमानाः पुनः पुनः ।
न तेषां निष्कृतिस्तस्माद् विद्यते नरकार्णवात् ॥
ये दूषयन्ति दुर्वृत्तास्त्वां देव पुरुषाधमाः ।
यत्र यत्र भवेज्जन्म मम कर्मनिबन्धनात् ॥
तत्र तत्र हरे भक्तिस्त्वयि चास्तु दृढा सदा ।
आराध्य त्वां सुरा दैत्या नराश्चान्येऽपि संयताः ॥
अवापुः परमां सिद्धिं कस्त्वां देव न पूजयेत् ।
न शक्नुवन्ति ब्रह्माद्याः स्तोतुं त्वां त्रिदशा हरे ॥
कथं मानुषबुद्ध्याहं स्तौमि त्वां प्रकृतेः परम् ।
तथा चाज्ञानभावेन संस्तुतोऽसि मया प्रभो ॥
तत् क्षमस्वापराधं मे यदि तेऽस्ति दया मयि ।
कृतापराधेऽपि हरे क्षमां कुर्वन्ति साधवः ॥
तस्मात् प्रसीद देवेश भक्तस्नेहं समाश्रितः ।
स्तुतोऽसि यन् मया देव भक्तिभावेन चेतसा ।
साङ्गं भवतु तत् सर्वं वासुदेव नमोऽस्तु ते ॥
ब्रह्मोवाच । इत्थं स्तुतस्तदा तेन प्रसन्नो गरुडध्वजः ।
ददौ तस्मै मुनिश्रेष्ठाः सकलं मनसेप्सितम् ॥
यः सम्पूज्य जगन्नाथं प्रत्यहं स्तौति मानवः ।
स्तोत्रेणानेन मतिमान् स मोक्षं लभते ध्रुवम् ॥
त्रिसन्ध्यं यो जपेद् विद्वान् इदं स्तोत्रवरं शुचिः ।
धर्मं चार्थं च कामं च मोक्षं च लभते नरः ॥
यः पठेच्छृणुयाद् वापि श्रावयेद् वा समाहितः ।
स लोकं शाश्वतं विष्णोर्याति निर्धूतकल्मषः ॥
धन्यं पापहरं चेदं भुक्तिमुक्तिप्रदं शिवम् ।
गुह्यं सुदुर्लभं पुण्यं न देयं यस्य कस्यचित् ॥
न नास्तिकाय मूर्खाय न कृतघ्नाय मानिने ।
न दुष्टमतये दद्यान् नाभक्ताय कदाचन ॥
दातव्यं भक्तियुक्ताय गुणशीलान्विताय च ।
विष्णुभक्ताय शान्ताय श्रद्धानुष्ठानशालिने ॥
इदं समस्ताघविनाशहेतुः ।
कारुण्यसञ्ज्ञं सुखमोक्षदं च ।
अशेषवाञ्छाफलदं वरिष्ठम् ।
स्तोत्रं मयोक्तं पुरुषोत्तमस्य ॥
ये तं सुसूक्ष्मं विमला मुरारिम् ।
ध्यायन्ति नित्यं पुरुषं पुराणम् ।
ते मुक्तिभाजः प्रविशन्ति विष्णुम् ।
मन्त्रैर्यथाज्यं हुतमध्वराग्नौ ॥
एकः स देवो भवदुःखहन्ता ।
परः परेषां न ततोऽस्ति चान्यत् ।
द्रष्टा स पाता स तु नाशकर्ता ।
विष्णुः समस्ताखिलसारभूतः ॥
किं विद्यया किं स्वगुणैश्च तेषाम् ।
यज्ञैश्च दानैश्च तपोभिरुग्रैः ।
येषां न भक्तिर्भवतीह कृष्णे ।
जगद्गुरौ मोक्षसुखप्रदे च ॥
लोके स धन्यः स शुचिः स विद्वान् ।
मखैस्तपोभिः स गुणैर्वरिष्ठः ।
ज्ञाता स दाता स तु सत्यवक्ता ।
यस्यास्ति भक्तिः पुरुषोत्तमाख्ये ॥
ब्रह्मोवाच । स्तुत्वैवं मुनिशार्दूलाः प्रणम्य च सनातनम् ।
वासुदेवं जगन्नाथं सर्वकामफलप्रदम् ॥
चिन्ताविष्टो महीपालः कुशान् आस्तीर्य भूतले ।
वस्त्रं च तन्मना भूत्वा सुष्वाप धरणीतले ॥
कथं प्रत्यक्षमभ्येति देवदेवो जनार्दनः ।
मम चार्तिहरो देवस्तदासाविति चिन्तयन् ॥
सुप्तस्य तस्य नृपतेर्वासुदेवो जगद्गुरुः ।
आत्मानं दर्शयामास शङ्खचक्रगदाभृतम् ॥
स ददर्श तु सप्रेम देवदेवं जगद्गुरुम् ।
शङ्खचक्रधरं देवं गदाचक्रोग्रपाणिनम् ॥
शार्ङ्गबाणधरं देवं ज्वलत्तेजोतिमण्डलम् ।
युगान्तादित्यवर्णाभं नीलवैदूर्यसंनिभम् ॥
सुपर्णांसे तमासीनं षोडशार्धभुजं शुभम् ।
स चास्मै प्राब्रवीद् धीराः साधु राजन् महामते ॥
क्रतुनानेन दिव्येन तथा भक्त्या च श्रद्धया ।
तुष्टोऽस्मि ते महीपाल वृथा किमनुशोचसि ॥
यद् अत्र प्रतिमा राजञ् जगत्पूज्या सनातनी ।
यथा सा प्राप्यते भूप तदुपायं ब्रवीमि ते ॥
गतायामद्य शर्वर्यां निर्मले भास्करोदिते ।
सागरस्य जलस्यान्ते नानाद्रुमविभूषिते ॥
जलं तथैव वेलायां दृश्यते तत्र वै महत् ।
लवणस्योदधे राजंस्तरङ्गैः समभिप्लुतम् ॥
कूलान्ते हि महावृक्षः स्थितः स्थलजलेषु च ।
वेलाभिर्हन्यमानश्च न चासौ कम्पते द्रुमः ॥
परशुमादाय हस्तेन ऊर्मेरन्तस्ततो व्रज ।
एकाकी विहरन् राजन् स त्वं पश्यसि पादपम् ॥
ईदृक् चिह्नं समालोक्य छेदय त्वमशङ्कितः ।
छेद्यमानं तु तं वृक्षं प्रातरद्भुतदर्शनम् ॥
दृष्ट्वा तेनैव सञ्चिन्त्य ततो भूपाल दर्शनात् ।
कुरु तां प्रतिमां दिव्यां जहि चिन्तां विमोहिनीम् ॥
ब्रह्मोवाच । एवमुक्त्वा महाभागो जगामादर्शनं हरिः ।
स चापि स्वप्नमालोक्य परं विस्मयमागतः ॥
तां निशां स समुद्वीक्ष्य स्थितस्तद्गतमानसः ।
व्याहरन् वैष्णवान् मन्त्रान् सूक्तं चैव तदात्मकम् ॥
प्रगतायां रजन्यां तु उत्थितो नान्यमानसः ।
स स्नात्वा सागरे सम्यग् यथावद् विधिना ततः ॥
दत्त्वा दानं च विप्रेभ्यो ग्रामांश्च नगराणि च ।
कृत्वा पौर्वाह्णिकं कर्म जगाम स नृपोत्तमः ॥
न चाश्वो न पदातिश्च न गजो न च सारथिः ।
एकाकी स महावेलां प्रविवेश महीपतिः ॥
तं ददर्श महावृक्षं तेजस्वन्तं महाद्रुमम् ।
महातिगमहारोहं पुण्यं विपुलमेव च ॥
महोत्सेधं महाकायं प्रसुप्तं च जलान्तिके ।
सान्द्रमाञ्जिष्ठवर्णाभं नामजातिविवर्जितम् ॥
नरनाथस्तदा विप्रा द्रुमं दृष्ट्वा मुदान्वितः ।
परशुना शातयामास निशितेन दृढेन च ॥
द्वैधीकर्तुमनास्तत्र बभूवेन्द्रसखः स च ।
निरीक्ष्यमाणे काष्ठे तु बभूवाद्भुतदर्शनम् ॥
विश्वकर्मा च विष्णुश्च विप्ररूपधरावुभौ ।
आजग्मतुर्महाभागौ तदा तुल्याग्रजन्मनौ ॥
ज्वलमानौ स्वतेजोभिर्दिव्यस्रगनुलेपनौ ।
अथ तौ तं समागम्य नृपमिन्द्रसखं तदा ॥
तावूचतुर्महाराज किमत्र त्वं करिष्यसि ।
किमर्थं च महाबाहो शातितश्च वनस्पतिः ॥
असहायो महादुर्गे निर्जने गहने वने ।
महासिन्धुतटे चैव कथं वै शातितो द्रुमः ॥
ब्रह्मोवाच । तयोः श्रुत्वा वचो विप्राः स तु राजा मुदान्वितः ।
बभाषे वचनं ताभ्यां मृदुलं मधुरं तथा ॥
दृष्ट्वा तौ ब्राह्मणौ तत्र चन्द्रसूर्याविवागतौ ।
नमस्कृत्य जगन्नाथाववाङ्मुखमवस्थितः ॥
राजोवाच । देवदेवमनाद्यन्तमनन्तं जगतां पतिम् ।
आराधयितुं प्रतिमां करोमीति मतिर्मम ॥
अहं स देवदेवेन परमेण महात्मना ।
स्वप्नान्ते च समुद्दिष्टो भवद्भ्यां श्रावितं मया ॥
ब्रह्मोवाच । राज्ञस्तु वचनं श्रुत्वा देवेन्द्रप्रतिमस्य च ।
प्रहस्य तस्मै विश्वेशस्तुष्टो वचनमब्रवीत् ॥
विष्णुरुवाच । साधु साधु महीपाल यद् एतन् मतमुत्तमम् ।
संसारसागरे घोरे कदलीदलसंनिभे ॥
निःसारे दुःखबहुले कामक्रोधसमाकुले ।
इन्द्रियावर्तकलिले दुस्तरे रोमहर्षणे ॥
नानाव्याधिशतावर्ते जलबुद्बुदसंनिभे ।
यतस्ते मतिरुत्पन्ना विष्णोराराधनाय वै ॥
धन्यस्त्वं नृपशार्दूल गुणैः सर्वैरलङ्कृतः ।
सप्रजा पृथिवी धन्या सशैलवनकानना ॥
सपुरग्रामनगरा चतुर्वर्णैरलङ्कृता ।
यत्र त्वं नृपशार्दूल प्रजाः पालयिता प्रभुः ॥
एह्येहि सुमहाभाग द्रुमेऽस्मिन् सुखशीतले ।
आवाभ्यां सह तिष्ठ त्वं कथाभिर्धर्मसंश्रितः ॥
अयं मम सहायस्तु आगतः शिल्पिनां वरः ।
विश्वकर्मसमः साक्षान् निपुणः सर्वकर्मसु ।
मयोद्दिष्टां तु प्रतिमां करोत्येष तटं त्यज ॥
ब्रह्मोवाच । श्रुत्वैवं वचनं तस्य तदा राजा द्विजन्मनः ।
सागरस्य तटं त्यक्त्वा गत्वा तस्य समीपतः ॥
तस्थौ स नृपतिश्रेष्ठो वृक्षच्छाये सुशीतले ।
ततस्तस्मै स विश्वात्मा ददावाज्ञां द्विजाकृतिः ॥
शिल्पिमुख्याय विप्रेन्द्राः कुरुष्व प्रतिमा इति ।
कृष्णरूपं परं शान्तं पद्मपत्त्रायतेक्षणम् ॥
श्रीवत्सकौस्तुभधरं शङ्खचक्रगदाधरम् ।
गौराङ्गं क्षीरवर्णाभं द्वितीयं स्वस्तिकाङ्कितम् ॥
लाङ्गलास्त्रधरं देवमनन्ताख्यं महाबलम् ।
देवदानवगन्धर्व+ ।यक्षविद्याधरोरगैः ॥
न विज्ञातो हि तस्यान्तस्तेनानन्त इति स्मृतः ।
भगिनीं वासुदेवस्य रुक्मवर्णां सुशोभनाम् ॥
तृतीयां वै सुभद्रां च सर्वलक्षणलक्षिताम् ॥
ब्रह्मोवाच । श्रुत्वैतद् वचनं तस्य विश्वकर्मा सुकर्मकृत् ।
तत्क्षणात् कारयामास प्रतिमाः शुभलक्षणाः ॥
प्रथमं शुक्लवर्णाभं शारदेन्दुसमप्रभम् ।
आरक्ताक्षं महाकायं स्फटाविकटमस्तकम् ॥
नीलाम्बरधरं चोग्रं बलं बलमदोद्धतम् ।
कुण्डलैकधरं दिव्यं गदामुशलधारिणम् ॥
द्वितीयं पुण्डरीकाक्षं नीलजीमूतसंनिभम् ।
अतसीपुष्पसङ्काशं पद्मपत्त्रायतेक्षणम् ॥
पीतवाससमत्युग्रं शुभं श्रीवत्सलक्षणम् ।
चक्रपूर्णकरं दिव्यं सर्वपापहरं हरिम् ॥
तृतीयां स्वर्णवर्णाभां पद्मपत्त्रायतेक्षणाम् ।
विचित्रवस्त्रसञ्छन्नां हारकेयूरभूषिताम् ॥
विचित्राभरणोपेतां रत्नहारावलम्बिताम् ।
पीनोन्नतकुचां रम्यां विश्वकर्मा विनिर्ममे ॥
स तु राजाद्भुतं दृष्ट्वा क्षणेनैकेन निर्मिताः ।
दिव्यवस्त्रयुगच्छन्ना नानारत्नैरलङ्कृताः ॥
सर्वलक्षणसम्पन्नाः प्रतिमाः सुमनोहराः ।
विस्मयं परमं गत्वा इदं वचनमब्रवीत् ॥
इन्द्रद्युम्न उवाच । किं देवौ समनुप्राप्तौ द्विजरूपधरावुभौ ।
उभौ चाद्भुतकर्माणौ देववृत्तावमानुषौ ॥
देवौ वा मानुषौ वापि यक्षविद्याधरौ युवाम् ।
किं नु ब्रह्महृषीकेशौ किं वसू किमुताश्विनौ ॥
न वेद्मि सत्यसद्भावौ मायारूपेण संस्थितौ ।
युवां गतोऽस्मि शरणमात्मा तु मे प्रकाश्यताम् ॥
श्रीभगवान् उवाच । नाहं देवो न यक्षो वा न दैत्यो न च देवराट् ।
न ब्रह्मा न च रुद्रोऽहं विद्धि मां पुरुषोत्तमम् ॥
अर्तिहा सर्वलोकानामनन्तबलपौरुषः ।
आराधनीयो भूतानामन्तो यस्य न विद्यते ॥
पठ्यते सर्वशास्त्रेषु वेदान्तेषु निगद्यते ।
यमाहुर्ज्ञानगम्येति वासुदेवेति योगिनः ॥
अहमेव स्वयं ब्रह्मा अहं विष्णुः शिवोऽप्यहम् ।
इन्द्रोऽहं देवराजश्च जगत्संयमनो यमः ॥
पृथिव्यादीनि भूतानि त्रेताग्निर्हुतभुङ् नृप ।
वरुणोऽपां पतिश्चाहं धरित्री च महीधरः ॥
यत् किञ्चिद् वाङ्मयं लोके जगत् स्थावरजङ्गमम् ।
चराचरं च यद् विश्वं मदन्यन् नास्ति किञ्चन ॥
प्रीतोऽहं ते नृपश्रेष्ठ वरं वरय सुव्रत ।
यद् इष्टं तत् प्रयच्छामि हृदि यत् ते व्यवस्थितम् ॥
मद्दर्शनमपुण्यानां स्वप्नान्तेऽपि न जायते ।
त्वं पुनर्दृढभक्तित्वात् प्रत्यक्षं दृष्टवान् असि ॥
ब्रह्मोवाच । श्रुत्वैवं वासुदेवस्य वचनं तस्य भो द्विजाः ।
रोमाञ्चिततनुर्भूत्वा इदं स्तोत्रं जगौ नृपः ॥
राजोवाच । श्रियः कान्त नमस्तेऽस्तु श्रीपते पीतवाससे ।
श्रीद श्रीश श्रीनिवास नमस्ते श्रीनिकेतन ॥
आद्यं पुरुषमीशानं सर्वेशं सर्वतोमुखम् ।
निष्कलं परमं देवं प्रणतोऽस्मि सनातनम् ॥
शब्दातीतं गुणातीतं भावाभावविवर्जितम् ।
निर्लेपं निर्गुणं सूक्ष्मं सर्वज्ञं सर्वभावनम् ॥
प्रावृण्मेघप्रतीकाशं गोब्राह्मणहिते रतम् ।
सर्वेषामेव गोप्तारं व्यापिनं सर्वभाविनम् ॥
शङ्खचक्रधरं देवं गदामुशलधारिणम् ।
नमस्ये वरदं देवं नीलोत्पलदलच्छविम् ॥
नागपर्यङ्कशयनं क्षीरोदार्णवशायिनम् ।
नमस्येऽहं हृषीकेशं सर्वपापहरं हरिम् ॥
पुनस्त्वां देवदेवेशं नमस्ये वरदं विभुम् ।
सर्वलोकेश्वरं विष्णुं मोक्षकारणमव्ययम् ॥
ब्रह्मोवाच । एवं स्तुत्वा तु तं देवं प्रणिपत्य कृताञ्जलिः ।
उवाच प्रणतो भूत्वा निपत्य धरणीतले ॥
राजोवाच । प्रीतोऽसि यदि मे नाथ वृणोमि वरमुत्तमम् ।
देवासुराः सगन्धर्वा यक्षरक्षोमहोरगाः ॥
सिद्धविद्याधराः साध्याः किंनरा गुह्यकास्तथा ।
ऋषयो ये महाभागा नानाशास्त्रविशारदाः ॥
परिव्राड्योगयुक्ताश्च वेदतत्त्वार्थचिन्तकाः ।
मोक्षमार्गविदो येऽन्ये ध्यायन्ति परमं पदम् ॥
निर्गुणं निर्मलं शान्तं यत् पश्यन्ति मनीषिनः ।
तत् पदं गन्तुमिच्छामि त्वत्प्रसादात् सुदुर्लभम् ॥
श्रीभगवान् उवाच । सर्वं भवतु भद्रं ते यथेष्टं सर्वमाप्नुहि ।
भविष्यति यथाकामं मत्प्रसादान् न संशयः ॥
दश वर्षसहस्राणि तथा नव शतानि च ।
अविच्छिन्नं महाराज्यं कुरु त्वं नृपसत्तम ॥
प्रयास्यसि पदं दिव्यं दुर्लभं यत् सुरासुरैः ।
पूर्णमनोरथं शान्तं गुह्यमव्यक्तमव्ययम् ॥
परात् परतरं सूक्ष्मं निर्लेपं निष्कलं ध्रुवम् ।
चिन्ताशोकविनिर्मुक्तं क्रियाकारणवर्जितम् ॥
तद् अहं दर्शयिष्यामि ज्ञेयाख्यं परमं पदम् ।
यं प्राप्य परमानन्दं प्राप्स्यसि परमां गतिम् ॥
कीर्तिश्च तव राजेन्द्र भवत्यत्र महीतले ।
यावद् घना नभो यावद् यावच्चन्द्रार्कतारकम् ॥
यावत् समुद्राः सप्तैव यावन् मेर्वादिपर्वताः ।
तिष्ठन्ति दिवि देवाश्च तावत् सर्वत्र चाव्यया ॥
इन्द्रद्युम्नसरो नाम तीर्थं यज्ञाङ्गसम्भवम् ।
यत्र स्नात्वा सकृल्लोकः शक्रलोकमवाप्नुयात् ॥
दापयिष्यति यः पिण्डांस्तटेऽस्मिन् सरसः शुभे ।
कुलैकविंशमुद्धृत्य शक्रलोकं गमिष्यति ॥
पूज्यमानोऽप्सरोभिश्च गन्धर्वैर्गीतनिस्वनैः ।
विमानेन वसेत् तत्र यावद् इन्द्राश्चतुर्दश ॥
सरसो दक्षिणे भागे नैरृत्यां तु समाश्रिते ।
न्यग्रोधस्तिष्ठते तत्र तत्समीपे तु मण्डपः ॥
केतकीवनसञ्छन्नो नानापादपसङ्कुलः ।
नारिकेलैरसङ्ख्येयैश्चम्पकैर्बकुलावृतैः ॥
अशोकैः कर्णिकारैश्च पुंनागैर्नागकेसरैः ।
पाटलाम्रातसरलैश्चन्दनैर्देवदारुभिः ॥
न्यग्रोधाश्वत्थखदिरैः पारिजातैः सहार्जुनैः ।
हिन्तालैश्चैव तालैश्च शिंशपैर्बदरैस्तथा ॥
करञ्जैर्लकुचैः प्लक्षैः पनसैर्बिल्वधातुकैः ।
अन्यैर्बहुविधैर्वृक्षैः शोभितः समलङ्कृतः ॥
आषाढस्य सिते पक्षे पञ्चम्यां पितृदैवते ।
ऋक्षे नेष्यन्ति नस्तत्र नीत्वा सप्त दिनानि वै ॥
मण्डपे स्थापयिष्यन्ति सुवेश्याभिः सुशोभनैः ।
क्रीडाविशेषबहुलैर्नृत्यगीतमनोहरैः ॥
चामरैः स्वर्णदण्डैश्च व्यजनै रत्नभूषणैः ।
वीजयन्तस्तथास्मभ्यं स्थापयिष्यन्ति मङ्गलाः ॥
ब्रह्मचारी यतिश्चैव स्नातकाश्च द्विजोत्तमाः ।
वानप्रस्था गृहस्थाश्च सिद्धाश्चान्ये च ब्राह्मणाः ॥
नानावर्णपदैः स्तोत्रैरृग्यजुःसामनिस्वनैः ।
करिष्यन्ति स्तुतिं राजन् रामकेशवयोः पुनः ॥
ततः स्तुत्वा च दृष्ट्वा च सम्प्रणम्य च भक्तितः ।
नरो वर्षायुतं दिव्यं श्रीमद्धरिपुरे वसेत् ॥
पूज्यमानोऽप्सरोभिश्च गन्धर्वैर्गीतनिस्वनैः ।
हरेरनुचरस्तत्र क्रीडते केशवेन वै ॥
विमानेनार्कवर्णेन रत्नहारेण भ्राजता ।
सर्वकामैर्महाभोगैस्तिष्ठते भुवनोत्तमे ॥
तपःक्षयादिहागत्य मनुष्यो ब्राह्मणो भवेत् ।
कोटीधनपतिः श्रीमांश्चतुर्वेदी भवेद् ध्रुवम् ॥
ब्रह्मोवाच । एवं तस्मै वरं दत्त्वा कृत्वा च समयं हरिः ।
जगामादर्शनं विप्राः सहितो विश्वकर्मणा ॥
स तु राजा तदा हृष्टो रोमाञ्चिततनूरुहः ।
कृतकृत्यमिवात्मानं मेने सन्दर्शनाद् धरेः ॥
ततः कृष्णं च रामं च सुभद्रां च वरप्रदाम् ।
रथैर्विमानसङ्काशैर्मणिकाञ्चनचित्रितैः ॥
संवाह्य तास्तदा राजा महामङ्गलनिःस्वनैः ।
आनयामास मतिमान् सामात्यः सपुरोहितः ॥
नानावादित्रनिर्घोषैर्नानावेदस्वनैः शुभैः ।
संस्थाप्य च शुभे देशे पवित्रे सुमनोहरे ॥
ततः शुभतिथौ काले नक्षत्रे शुभलक्षणे ।
प्रतिष्ठां कारयामास सुमुहूर्ते द्विजैः सह ॥
यथोक्तेन विधानेन विधिदृष्टेन कर्मणा ।
आचार्यानुमतेनैव सर्वं कृत्वा महीपतिः ॥
आचार्याय तदा दत्त्वा दक्षिणां विधिवत् प्रभुः ।
ऋत्विग्भ्यश्च विधानेन तथान्येभ्यो धनं ददौ ॥
कृत्वा प्रतिष्ठां विधिवत् प्रासादे भवनोत्तमे ।
स्थापयामास तान् सर्वान् विधिदृष्टेन कर्मणा ॥
ततः सम्पूज्य विधिना नानापुष्पैः सुगन्धिभिः ।
सुवर्णमणिमुक्ताद्यैर्नानावस्त्रैः सुशोभनैः ॥
रत्नैश्च विविधैर्दिव्यैरासनैर्ग्रामपत्तनैः ।
ददौ चान्यान् स विषयान् पुराणि नगराणि च ॥
एवं बहुविधं दत्त्वा राज्यं कृत्वा यथोचितम् ।
इष्ट्वा च विविधैर्यज्ञैर्दत्त्वा दानान्यनेकशः ॥
कृतकृत्यस्ततो राजा त्यक्तसर्वपरिग्रहः ।
जगाम परमं स्थानं तद् विष्णोः परमं पदम् ॥
एवं मया मुनिश्रेष्ठाः कथितो वो नृपोत्तमः ।
क्षेत्रस्य चैव माहात्म्यं किमन्यच्छ्रोतुमिच्छथ ॥
विष्णुरुवाच । श्रुत्वैवं वचनं तस्य ब्रह्मणोऽव्यक्तजन्मनः ।
आश्चर्यं मेनिरे विप्राः पप्रच्छुश्च पुनर्मुदा ॥
मुनय ऊचुः । कस्मिन् काले सुरश्रेष्ठ गन्तव्यं पुरुषोत्तमम् ।
विधिना केन कर्तव्यं पञ्चतीर्थमिति प्रभो ॥
एकैकस्य च तीर्थस्य स्नानदानस्य यत् फलम् ।
देवताप्रेक्षणे चैव ब्रूहि सर्वं पृथक् पृथक् ॥
ब्रह्मोवाच । निराहारः कुरुक्षेत्रे पादेनैकेन यस्तपेत् ।
जितेन्द्रियो जितक्रोधः सप्तसंवत्सरायुतम् ॥
दृष्ट्वा सदा ज्येष्ठशुक्ल+ ।द्वादश्यां पुरुषोत्तमम् ।
कृतोपवासः प्राप्नोति ततोऽधिकतरं फलम् ॥
तस्माज्ज्येष्ठे मुनिश्रेष्ठाः प्रयत्नेन सुसंयतैः ।
स्वर्गलोकेप्सुविप्राद्यैर्द्रष्टव्यः पुरुषोत्तमः ॥
पञ्चतीर्थं तु विधिवत् कृत्वा ज्येष्ठे नरोत्तमः ।
शुक्लपक्षस्य द्वादश्यां पश्येत् तं पुरुषोत्तमम् ॥
ये पश्यन्त्यव्ययं देवं द्वादश्यां पुरुषोत्तमम् ।
ते विष्णुलोकमासाद्य न च्यवन्ते कदाचन ॥
तस्माज्ज्येष्ठे प्रयत्नेन गन्तव्यं भो द्विजोत्तमाः ।
कृत्वा तस्मिन् पञ्चतीर्थं द्रष्टव्यः पुरुषोत्तमः ॥
सुदूरस्थोऽपि यो भक्त्या कीर्तयेत् पुरुषोत्तमम् ।
अहन्यहनि शुद्धात्मा सोऽपि विष्णुपुरं व्रजेत् ॥
यात्रां करोति कृष्णस्य श्रद्धया यः समाहितः ।
सर्वपापविनिर्मुक्तो विष्णुलोकं व्रजेन् नरः ॥
चक्रं दृष्ट्वा हरेर्दूरात् प्रासादोपरि संस्थितम् ।
सहसा मुच्यते पापान् नरो भक्त्या प्रणम्य तत् ॥
ब्रह्मोवाच । आसीत् कल्पे मुनिश्रेष्ठाः सम्प्रवृत्ते महाक्षये ।
नष्टेऽर्कचन्द्रे पवने नष्टे स्थावरजङ्गमे ॥
उदिते प्रलयादित्ये प्रचण्डे घनगर्जिते ।
विद्युदुत्पातसङ्घातैः सम्भग्ने तरुपर्वते ॥
लोके च संहृते सर्वे महदुल्कानिबर्हणे ।
शुष्केषु सर्वतोयेषु सरःसु च सरित्सु च ॥
ततः संवर्तको वह्निर्वायुना सह भो द्विजाः ।
लोकं तु प्राविशत् सर्वमादित्यैरुपशोभितम् ॥
पश्चात् स पृथिवीं भित्त्वा प्रविश्य च रसातलम् ।
देवदानवयक्षाणां भयं जनयते महत् ॥
निर्दहन् नागलोकं च यच्च किञ्चित् क्षिताविह ।
अधस्तान् मुनिशार्दूलाः सर्वं नाशयते क्षणात् ॥
ततो योजनविंशानां सहस्राणि शतानि च ।
निर्दहत्याशुगो वायुः स च संवर्तकोऽनलः ॥
सदेवासुरगन्धर्वं सयक्षोरगराक्षसम् ।
ततो दहति सन्दीप्तः सर्वमेव जगत् प्रभुः ॥
प्रदीप्तोऽसौ महारौद्रः कल्पाग्निरिति संश्रुतः ।
महाज्वालो महार्चिष्मान् सम्प्रदीप्तमहास्वनः ॥
सूर्यकोटिप्रतीकाशो ज्वलन्न् इव स तेजसा ।
त्रैलोक्यं चादहत् तूर्णं ससुरासुरमानुषम् ॥
एवंविधे महाघोरे महाप्रलयदारुणे ।
ऋषिः परमधर्मात्मा ध्यानयोगपरोऽभवत् ॥
एकः सन्तिष्ठते विप्रा मार्कण्डेयेति विश्रुतः ।
मोहपाशैर्निबद्धोऽसौ क्षुत्तृष्णाकुलितेन्द्रियाः ॥
स दृष्ट्वा तं महावह्निं शुष्ककण्ठौष्ठतालुकः ।
तृष्णार्तः प्रस्खलन् विप्रास्तदासौ भयविह्वलः ॥
बभ्राम पृथिवीं सर्वां कान्दिशीको विचेतनः ।
त्रातारं नाधिगच्छन् वै इतश्चेतश्च धावति ॥
न लेभे च तदा शर्म यत्र विश्राम्यता द्विजाः ।
करोमि किं न जानामि यस्याहं शरणं व्रजे ॥
कथं पश्यामि तं देवं पुरुषेशं सनातनम् ।
इति सञ्चिन्तयन् देवमेकाग्रेण सनातनम् ॥
प्राप्तवांस्तत् पदं दिव्यं महाप्रलयकारणम् ।
पुरुषेशमिति ख्यातं वटराजं सनातनम् ॥
त्वरायुक्तो मुनिश्चासौ न्यग्रोधस्यान्तिकं ययौ ।
आसाद्य तं मुनिश्रेष्ठास्तस्य मूले समाविशत् ॥
न कालाग्निभयं तत्र न चाङ्गारप्रवर्षणम् ।
न संवर्तागमस्तत्र न च वज्राशनिस्तथा ॥
ब्रह्मोवाच । ततो गजकुलप्रख्यास्तडिन्मालाविभूषिताः ।
समुत्तस्थुर्महामेघा नभस्यद्भुतदर्शनाः ॥
केचिन् नीलोत्पलश्यामाः केचित् कुमुदसंनिभाः ।
केचित् किञ्जल्कसङ्काशाः केचित् पीताः पयोधराः ॥
केचिद् धरितसङ्काशाः काकाण्डसंनिभास्तथा ।
केचित् कमलपत्त्राभाः केचिद् धिङ्गुलसंनिभाः ॥
केचित् पुरवराकाराः केचिद् गिरिवरोपमाः ।
केचिद् अञ्जनसङ्काशाः केचिन् मरकतप्रभाः ॥
विद्युन्मालापिनद्धाङ्गाः समुत्तस्थुर्महाघनाः ।
घोररूपा महाभागा घोरस्वननिनादिताः ॥
ततो जलधराः सर्वे समावृण्वन् नभस्तलम् ।
तैरियं पृथिवी सर्वा सपर्वतवनाकरा ॥
आपूरिता दिशः सर्वाः सलिलौघपरिप्लुताः ।
ततस्ते जलदा घोरा वारिणा मुनिसत्तमाः ॥
सर्वतः प्लावयामासुश्चोदिताः परमेष्ठिना ।
वर्षमाणा महातोयं पूरयन्तो वसुन्धराम् ॥
सुघोरमशिवं रौद्रं नाशयन्ति स्म पावकम् ।
ततो द्वादश वर्षाणि पयोदाः समुपप्लवे ॥
धाराभिः पूरयन्तो वै चोद्यमाना महात्मना ।
ततः समुद्राः स्वां वेलामतिक्रामन्ति भो द्विजाः ॥
पर्वताश्च व्यशीर्यन्त मही चाप्सु निमज्जति ।
सर्वतः सुमहाभ्रान्तास्ते पयोदा नभस्तलम् ॥
संवेष्टयित्वा नश्यन्ति वायुवेगसमाहताः ।
ततस्तं मारुतं घोरं स विष्णुर्मुनिसत्तमाः ॥
आदिपद्मालयो देवः पीत्वा स्वपिति भो द्विजाः ।
तस्मिन्न् एकार्णवे घोरे नष्टे स्थावरजङ्गमे ॥
नष्टे देवासुरनरे यक्षराक्षसवर्जिते ।
ततो मुनिः स विश्रान्तो ध्यात्वा च पुरुषोत्तमम् ॥
ददर्श चक्षुरुन्मील्य जलपूर्णां वसुन्धराम् ।
नापश्यत् तं वटं नोर्वीं न दिगादि न भास्करम् ॥
न चन्द्रार्काग्निपवनं न देवासुरपन्नगम् ।
तस्मिन्न् एकार्णवे घोरे तमोभूते निराश्रये ॥
निमज्जन् स तदा विप्राः सन्तर्तुमुपचक्रमे ।
बभ्रामासौ मुनिश्चार्त इतश्चेतश्च सम्प्लवन् ॥
निममज्ज तदा विप्रास्त्रातारं नाधिगच्छति ।
एवं तं विह्वलं दृष्ट्वा कृपया पुरुषोत्तमः ।
प्रोवाच मुनिशार्दूलास्तदा ध्यानेन तोषितः ॥
श्रीभगवान् उवाच । वत्स श्रान्तोऽसि बालस्त्वं भक्तत्र मम सुव्रत ।
आगच्छागच्छ शीघ्रं त्वं मार्कण्डेय ममान्तिकम् ॥
मा त्वयैव च भेतव्यं सम्प्राप्तोऽसि ममाग्रतः ।
मार्कण्डेय मुने धीर बालस्त्वं श्रमपीडितः ॥
ब्रह्मोवाच । तस्य तद् वचनं श्रुत्वा मुनिः परमकोपितः ।
उवाच स तदा विप्रा विस्मितश्चाभवन् मुहुः ॥
मार्कण्डेय उवाच । कोऽयं नाम्ना कीर्तयति तपः परिभवन्न् इव ।
बहुवर्षसहस्राख्यं धर्षयन्न् इव मे वपुः ॥
न ह्येष समुदाचारो देवेष्वपि समाहितः ।
मां ब्रह्मा स च देवेशो दीर्घायुरिति भाषते ॥
कस्तपो घोरशिरसो ममाद्य त्यक्तजीवितः ।
मार्कण्डेयेति चोक्त्वा मन्+ ंऋत्युं गन्तुमिहेच्छति ॥
ब्रह्मोवाच । एवमुक्त्वा तदा विप्राश्चिन्ताविष्टोऽभवन् मुनिः ।
किं स्वप्नोऽयं मया दृष्टः किं वा मोहोऽयमागतः ॥
इत्थं चिन्तयतस्तस्य उत्पन्ना दुःखहा मतिः ।
व्रजामि शरणं देवं भक्त्याहं पुरुषोत्तमम् ॥
स गत्वा शरणं देवं मुनिस्तद्गतमानसः ।
ददर्श तं वटं भूयो विशालं सलिलोपरि ॥
शाखायां तस्य सौवर्णं विस्तीर्णायां महाद्भुतम् ।
रुचिरं दिव्यपर्यङ्कं रचितं विश्वकर्मणा ॥
वज्रवैदूर्यरचितं मणिविद्रुमशोभितम् ।
पद्मरागादिभिर्जुष्टं रत्नैरन्यैरलङ्कृतम् ॥
नानास्तरणसंवीतं नानारत्नोपशोभितम् ।
नानाश्चर्यसमायुक्तं प्रभामण्डलमण्डितम् ॥
तस्योपरि स्थितं देवं कृष्णं बालवपुर्धरम् ।
सूर्यकोटिप्रतीकाशं दीप्यमानं सुवर्चसम् ॥
चतुर्भुजं सुन्दराङ्गं पद्मपत्त्रायतेक्षणम् ।
श्रीवत्सवक्षसं देवं शङ्खचक्रगदाधरम् ॥
वनमालावृतोरस्कं दिव्यकुण्डलधारिणम् ।
हारभारार्पितग्रीवं दिव्यरत्नविभूषितम् ॥
दृष्ट्वा तदा मुनिर्देवं विस्मयोत्फुल्ललोचनः ।
रोमाञ्चिततनुर्देवं प्रणिपत्येदमब्रवीत् ॥
मार्कण्डेय उवाच । अहो चैकार्णवे घोरे विनष्टे सचराचरे ।
कथमेको ह्ययं बालस्तिष्ठत्यत्र सुनिर्भयः ॥
ब्रह्मोवाच । भूतं भव्यं भविष्यं च जानन्न् अपि महामुनिः ।
न बुबोध तदा देवं मायया तस्य मोहितः ।
यदा न बुबुधे चैनं तदा खेदाद् उवाच ह ॥
मार्कण्डेय उवाच । वृथा मे तपसो वीर्यं वृथा
ज्ञानं वृथा क्रिया ।
वृथा मे जीवितं दीर्घं वृथा मानुष्यमेव च ॥
योऽहं सुप्तं न जानामि पर्यङ्के दिव्यबालकम् ॥
ब्रह्मोवाच । एवं सञ्चिन्तयन् विप्रः प्लवमानो विचेतनः ।
त्राणार्थं विह्वलश्चासौ निर्वेदं गतवांस्तदा ॥
ततो बालार्कसङ्काशं स्वमहिम्ना व्यवस्थितम् ।
सर्वतेजोमयं विप्रा न शशाकाभिवीक्षितुम् ॥
दृष्ट्वा तं मुनिमायान्तं स बालः प्रहसन्न् इव ।
प्रोवाच मुनिशार्दूलास्तदा मेघौघनिस्वनः ॥
श्रीभगवान् उवाच । वत्स जानामि श्रान्तं त्वां त्राणार्थं
मामुपस्थितम् ।
शरीरं विश मे क्षिप्रं विश्रामस्ते मयोदितः ॥
ब्रह्मोवाच । श्रुत्वा स वचनं तस्य किञ्चिन् नोवाच मोहितः ।
विवेश वदनं तस्य विवृतं चावशो मुनिः ॥
ब्रह्मोवाच । स प्रविश्योदरे तस्य बालस्य मुनिसत्तमः ।
ददर्श पृथिवीं कृत्स्नां नानाजनपदैर्वृताम् ॥
लवणेक्षुसुरासर्पिर्+ ।दधिदुग्धजलोदधीन् ।
ददर्श तान् समुद्रांश्च जम्बु प्लक्षं च शाल्मलम् ॥
कुशं क्रौञ्चं च शाकं च पुष्करं च ददर्श सः ।
भारतादीनि वर्षाणि तथा सर्वांश्च पर्वतान् ॥
मेरुं च सर्वरत्नाढ्यं अपश्यत् कनकाचलम् ।
नानारत्नान्वितैः शृङ्गैर्भूषितं बहुकन्दरम् ॥
नानामुनिजनाकीर्णं नानावृक्षवनाकुलम् ।
नानासत्त्वसमायुक्तं नानाश्चर्यसमन्वितम् ॥
व्याघ्रैः सिंहैर्वराहैश्च चामरैर्महिषैर्गजैः ।
मृगैः शाखामृगैश्चान्यैर्भूषितं सुमनोहरम् ॥
शक्राद्यैर्विविधैर्देवैः सिद्धचारणपन्नगैः ।
मुनियक्षाप्सरोभिश्च वृतैश्चान्यैः सुरालयैः ॥
ब्रह्मोवाच । एवं सुमेरुं श्रीमन्तमपश्यन् मुनिसत्तमः ।
पर्यटन् स तदा विप्रस्तस्य बालस्य चोदरे ॥
हिमवन्तं हेमकूटं निषधं गन्धमादनम् ।
श्वेतं च दुर्धरं नीलं कैलासं मन्दरं गिरिम् ॥
महेन्द्रं मलयं विन्ध्यं पारियात्रं तथार्बुदम् ।
सह्यं च शुक्तिमन्तं च मैनाकं वक्रपर्वतम् ॥
एताश्चान्याश्च बहवो यावन्तः पृथिवीधराः ।
ततस्तांस्तु मुनिश्रेष्ठाः सोऽपश्यद् रत्नभूषितान् ॥
कुरुक्षेत्रं च पाञ्चालान् मत्स्यान् मद्रान् सकेकयान् ।
बाह्लीकान् शूरसेनांश्च काश्मीरांस्तङ्गणान् खसान् ॥
पार्वतीयान् किरातांश्च कर्णप्रावरणान् मरून् ।
अन्त्यजान् अन्त्यजातींश्च सोऽपश्यत् तस्य चोदरे ॥
मृगाञ् शाखामृगान् सिंहान् वराहान् सृमराञ् शशान् ।
गजांश्चान्यांस्तथा सत्त्वान् सोऽपश्यत् तस्य चोदरे ॥
पृथिव्यां यानि तीर्थानि ग्रामाश्च नगराणि च ।
कृषिगोरक्षवाणिज्यं क्रयविक्रयणं तथा ॥
शक्रादीन् विबुधाञ् श्रेष्ठांस्तथान्यांश्च दिवौकसः ।
गन्धर्वाप्सरसो यक्षान् ऋषींश्चैव सनातनान् ॥
दैत्यदानवसङ्घांश्च नागांश्च मुनिसत्तमाः ।
सिंहिकातनयांश्चैव ये चान्ये सुरशत्रवः ॥
यत् किञ्चित् तेन लोकेऽस्मिन् दृष्टपूर्वं चराचरम् ।
अपश्यत् स तदा सर्वं तस्य कुक्षौ द्विजोत्तमाः ॥
अथवा किं बहूक्तेन कीर्तितेन पुनः पुनः ।
ब्रह्मादिस्तम्बपर्यन्तं यत् किञ्चित् सचराचरम् ॥
भूर्लोकं च भुवर्लोकं स्वर्लोकं च द्विजोत्तमाः ।
महर्जनस्तपः सत्यमतलं वितलं तथा ॥
पातालं सुतलं चैव वितलं च रसातलम् ।
महातलं च ब्रह्माण्डमपश्यत् तस्य चोदरे ॥
अव्याहता गतिस्तस्य तदाभूद् द्विजसत्तमाः ।
प्रसादात् तस्य देवस्य स्मृतिलोपश्च नाभवत् ॥
भ्रममाणस्तदा कुक्षौ कृत्स्नं जगद् इदं द्विजाः ।
नान्तं जगाम देहस्य तस्य विष्णोः कदाचन ॥
यदासौ नागतश्चान्तं तस्य देहस्य भो द्विजाः ।
तदा तं वरदं देवं शरणं गतवान् मुनिः ॥
ततोऽसौ सहसा विप्रा वायुवेगेन निःसृतः ।
महात्मनो मुखात् तस्य विवृतात् पुरुषस्य सः ॥
ब्रह्मोवाच । स निष्क्रम्योदरात् तस्य बालस्य मुनिसत्तमाः ।
पुनश्चैकार्णवामुर्वीमपश्यज्जनवर्जिताम् ॥
पूर्वदृष्टं च तं देवं ददर्श शिशुरूपिणम् ।
शाखायां वटवृक्षस्य पर्यङ्कोपरि संस्थितम् ॥
श्रीवत्सवक्षसं देवं पीतवस्त्रं चतुर्भुजम् ।
जगद् आदाय तिष्ठन्तं पद्मपत्त्रायतेक्षणम् ॥
सोऽपि तं मुनिमायान्तं प्लवमानमचेतनम् ।
दृष्ट्वा मुखाद् विनिष्क्रान्तं प्रोवाच प्रहसन्न् इव ॥
श्रीभगवान् उवाच । कच्चित् त्वयोषितं वत्स विश्रान्तं च ममोदरे ।
भ्रममाणश्च किं तत्र आश्चर्यं दृष्टवान् असि ॥
भक्तोऽसि मे मुनिश्रेष्ठ श्रान्तोऽसि च ममाश्रितः ।
तेन त्वामुपकाराय सम्भाषे पश्य मामिह ॥
ब्रह्मोवाच । श्रुत्वा स वचनं तस्य सम्प्रहृष्टतनूरुहः ।
ददर्श तं सुदुष्प्रेक्षं रत्नैर्दिव्यैरलङ्कृतम् ॥
प्रसन्ना निर्मला दृष्टिर्मुहूर्तात् तस्य भो द्विजाः ।
प्रसादात् तस्य देवस्य प्रादुर्भूता पुनर्नवा ॥
रक्ताङ्गुलितलौ पादौ ततस्तस्य सुरार्चितौ ।
प्रणम्य शिरसा विप्रा हर्षगद्गदया गिरा ॥
कृताञ्जलिस्तदा हृष्टो विस्मितश्च पुनः पुनः ।
दृष्ट्वा तं परमात्मानं संस्तोतुमुपचक्रमे ॥
मार्कण्डेय उवाच । देवदेव जगन्नाथ मायाबालवपुर्धर ।
त्राहि मां चारुपद्माक्ष दुःखितं शरणागतम् ॥
सन्तप्तोऽस्मि सुरश्रेष्ठ संवर्ताख्येन वह्निना ।
अङ्गारवर्षभीतं च त्राहि मां पुरुषोत्तम ॥
शोषितश्च प्रचण्डेन वायुना जगदायुना ।
विह्वलोऽहं तथा श्रान्तस्त्राहि मां पुरुषोत्तम ॥
तापितश्च तशामात्यैः प्रलयावर्तकादिभिः ।
न शान्तिमधिगच्छामि त्राहि मां पुरुषोत्तम ॥
तृषितश्च क्षुधाविष्टो दुःखितश्च जगत्पते ।
त्रातारं नात्र पश्यामि त्राहि मां पुरुषोत्तम ॥
अस्मिन्न् एकार्णवे घोरे विनष्टे सचराचरे ।
न चान्तमधिगच्छामि त्राहि मां पुरुषोत्तम ॥
तवोदरे च देवेश मया दृष्टं चराचरम् ।
विस्मितोऽहं विषण्णश्च त्राहि मां पुरुषोत्तम ॥
संसारेऽस्मिन् निरालम्बे प्रसीद पुरुषोत्तम ।
प्रसीद विबुधश्रेष्ठ प्रसीद विबुधप्रिय ॥
प्रसीद विबुधां नाथ प्रसीद विबुधालय ।
प्रसीद सर्वलोकेश जगत्कारणकारण ॥
प्रसीद सर्वकृद् देव प्रसीद मम भूधर ।
प्रसीद सलिलावास प्रसीद मधुसूदन ॥
प्रसीद कमलाकान्त प्रसीद त्रिदशेश्वर ।
प्रसीद कंसकेशीघ्न प्रसीदारिष्टनाशन ॥
प्रसीद कृष्ण दैत्यघ्न प्रसीद दनुजान्तक ।
प्रसीद मथुरावास प्रसीद यदुनन्दन ॥
प्रसीद शक्रावरज प्रसीद वरदाव्यय ।
त्वं मही त्वं जलं देव त्वमग्निस्त्वं समीरणः ॥
त्वं नभस्त्वं मनश्चैव त्वमहङ्कार एव च ।
त्वं बुद्धिः प्रकृतिश्चैव सत्त्वाद्यास्त्वं जगत्पते ॥
पुरुषस्त्वं जगद्व्यापी पुरुषाद् अपि चोत्तमः ।
त्वमिन्द्रियाणि सर्वाणि शब्दाद्या विषयाः प्रभो ॥
त्वं दिक्पालाश्च धर्माश्च वेदा यज्ञाः सदक्षिणाः ।
त्वमिन्द्रस्त्वं शिवो देवस्त्वं हविस्त्वं हुताशनः ॥
त्वं यमः पितृराट् देव त्वं रक्षोधिपतिः स्वयम् ।
वरुणस्त्वमपां नाथ त्वं वायुस्त्वं धनेश्वरः ॥
त्वमीशानस्त्वमनन्तस्त्वं गणेशश्च षण्मुखः ।
वसवस्त्वं तथा रुद्रास्त्वमादित्याश्च खेचराः ॥
दानवास्त्वं तथा यक्षास्त्वं दैत्याः समरुद्गणाः ।
सिद्धाश्चाप्सरसो नागा गन्धर्वास्त्वं सचारणाः ॥
पितरो वालखिल्याश्च प्रजानां पतयोऽच्युत ।
मुनयस्त्वम् ऋषिगणास्त्वमश्विनौ निशाचराः ॥
अन्याश्च जातयस्त्वं हि यत् किञ्चिज्जीवसञ्ज्ञितम् ।
किं चात्र बहुनोक्तेन ब्रह्मादिस्तम्बगोचरम् ॥
भूतं भव्यं भविष्यं च त्वं जगत् सचराचरम् ।
यत् ते रूपं परं देव कूटस्थमचलं ध्रुवम् ॥
ब्रह्माद्यास्तन् न जानन्ति कथमन्येऽल्पमेधसः ।
देव शुद्धस्वभावोऽसि नित्यस्त्वं प्रकृतेः परः ॥
अव्यक्तः शाश्वतोऽनन्तः सर्वव्यापी महेश्वरः ।
त्वमाकाशः परः शान्तो अजस्त्वं विभुरव्ययः ॥
एवं त्वां निर्गुणं स्तोतुं कः शक्नोति निरञ्जनम् ।
स्तुतोऽसि यन् मया देव विकलेनाल्पचेतसा ।
तत् सर्वं देवदेवेश क्षन्तुमर्हसि चाव्यय ॥
ब्रह्मोवाच । इत्थं स्तुतस्तदा तेन मार्कण्डेयेन भो द्विजाः ।
प्रीतः प्रोवाच भगवान् मेघगम्भीरया गिरा ॥
श्रीभगवान् उवाच । ब्रूहि कामं मुनिश्रेष्ठ यत् ते मनसि वर्तते ।
ददामि सर्वं विप्रर्षे मत्तो यद् अभिवाञ्छसि ॥
ब्रह्मोवाच । श्रुत्वा स वचनं विप्राः शिशोस्तस्य महात्मनः ।
उवाच परमप्रीतो मुनिस्तद्गतमानसः ॥
मार्कण्डेय उवाच । ज्ञातुमिच्छामि देव त्वां मायां वै तव चोत्तमाम् ।
त्वत्प्रसादाच्च देवेश स्मृतिर्न परिहीयते ॥
द्रुतमन्तः शरीरेण सततं पर्यवर्तितम् ।
इच्छामि पुण्डरीकाक्ष ज्ञातुं त्वामहमव्ययम् ॥
इह भूत्वा शिशुः साक्षात् किं भवान् अवतिष्ठते ।
पीत्वा जगद् इदं सर्वमेतद् आख्यातुमर्हसि ॥
किमर्थं च जगत् सर्वं शरीरस्थं तवानघ ।
कियन्तं च त्वया कालमिह स्थेयमरिन्दम ॥
ज्ञातुमिच्छामि देवेश ब्रूहि सर्वमशेषतः ।
त्वत्तः कमलपत्त्राक्ष विस्तरेण यथातथम् ।
महद् एतद् अचिन्त्यं च यद् अहं दृष्टवान् प्रभो ॥
ब्रह्मोवाच । इत्युक्तः स तदा तेन देवदेवो महाद्युतिः ।
सान्त्वयन् स तदा वाक्यमुवाच वदतां वरः ॥
श्रीभगवान् उवाच । कामं देवाश्च मां विप्र नहि जानन्ति तत्त्वतः ।
तव प्रीत्या प्रवक्ष्यामि यथेदं विसृजाम्यहम् ॥
पितृभक्तोऽसि विप्रर्षे मामेव शरणं गतः ।
ततो दृष्टोऽस्मि ते साक्षाद् ब्रह्मचर्यं च ते महत् ॥
आपो नारा इति पुरा सञ्ज्ञाकर्म कृतं मया ।
तेन नारायणोऽस्म्युक्तो मम तास्त्वयनं सदा ॥
अहं नारायणो नाम प्रभवः शाश्वतोऽव्ययः ।
विधाता सर्वभूतानां संहर्ता च द्विजोत्तम ॥
अहं विष्णुरहं ब्रह्मा शक्रश्चापि सुराधिपः ।
अहं वैश्रवणो राजा यमः प्रेताधिपस्तथा ॥
अहं शिवश्च सोमश्च कश्यपश्च प्रजापतिः ।
अहं धाता विधाता च यज्ञश्चाहं द्विजोत्तम ॥
अग्निरास्यं क्षितिः पादौ चन्द्रादित्यौ च लोचने ।
द्यौर्मूर्धा खं दिशः श्रोत्रे तथापः स्वेदसम्भवाः ॥
सदिशं च नभः कायो वायुर्मनसि मे स्थितः ।
मया क्रतुशतैरिष्टं बहुभिश्चाप्तदक्षिणैः ॥
यजन्ते वेदविदुषो मां देवयजने स्थितम् ।
पृथिव्यां क्षत्रियेन्द्राश्च पार्थिवाः स्वर्गकाङ्क्षिणः ॥
यजन्ते मां तथा वैश्याः स्वर्गलोकजिगीषवः ।
चतुःसमुद्रपर्यन्तां मेरुमन्दरभूषणाम् ॥
शेषो भूत्वाहमेको हि धारयामि वसुन्धराम् ।
वाराहं रूपमास्थाय ममेयं जगती पुरा ॥
मज्जमाना जले विप्र वीर्येणास्मि समुद्धृता ।
अग्निश्च वाडवो विप्र भूत्वाहं द्विजसत्तम ॥
पिबाम्यपः समाविष्टस्ताश्चैव विसृजाम्यहम् ।
ब्रह्म वक्त्रं भुजौ क्षत्रमूरू मे संश्रिता विशः ॥
पादौ शूद्रा भवन्तीमे विक्रमेण क्रमेण च ।
ऋग्वेदः सामवेदश्च यजुर्वेदस्त्वथर्वणः ॥
मत्तः प्रादुर्भवन्त्येते मामेव प्रविशन्ति च ।
यतयः शान्तिपरमा यतात्मानो बुभुत्सवः ॥
कामक्रोधद्वेषमुक्ता निःसङ्गा वीतकल्मषाः ।
सत्त्वस्था निरहङ्कारा नित्यमध्यात्मकोविदाः ॥
मामेव सततं विप्राश्चिन्तयन्त उपासते ।
अहं संवर्तको ज्योतिरहं संवर्तकोऽनलः ॥
अहं संवर्तकः सूर्यस्त्वहं संवर्तकोऽनिलः ।
तारारूपाणि दृश्यन्ते यान्येतानि नभस्तले ॥
मम वै रोमकूपाणि विद्धि त्वं द्विजसत्तम ।
रत्नाकराः समुद्राश्च सर्व एव चतुर्दिशः ॥
वसनं शयनं चैव निलयं चैव विद्धि मे ।
कामः क्रोधश्च हर्षश्च भयं मोहस्तथैव च ॥
ममैव विद्धि रूपाणि सर्वाण्येतानि सत्तम ।
प्राप्नुवन्ति नरा विप्र यत् कृत्वा कर्म शोभनम् ॥
सत्यं दानं तपश्चोग्रमहिंसां सर्वजन्तुषु ।
मद्विधानेन विहिता मम देहविचारिणः ॥
मयाभिभूतविज्ञानाश्चेष्टयन्ति न कामतः ।
सम्यग् वेदमधीयाना यजन्तो विविधैर्मखैः ॥
शान्तात्मानो जितक्रोधाः प्राप्नुवन्ति द्विजातयः ।
प्राप्तुं शक्यो न चैवाहं नरैर्दुष्कृतकर्मभिः ॥
लोभाभिभूतैः कृपणैरनार्यैरकृतात्मभिः ।
तन् मां महाफलं विद्धि नराणां भावितात्मनाम् ॥
सुदुष्प्रापं विमूढानां मां कुयोगनिषेविणाम् ।
यदा यदा हि धर्मस्य ग्लानिर्भवति सत्तम ॥
अभ्युत्थानमधर्मस्य तदात्मानं सृजाम्यहम् ।
दैत्या हिंसानुरक्ताश्च अवध्याः सुरसत्तमैः ॥
राक्षसाश्चापि लोकेऽस्मिन् यदोत्पत्स्यन्ति दारुणाः ।
तदाहं सम्प्रसूयामि गृहेषु पुण्यकर्मणाम् ॥
प्रविष्टो मानुषं देहं सर्वं प्रशमयाम्यहम् ।
सृष्ट्वा देवमनुष्यांश्च गन्धर्वोरगराक्षसान् ॥
स्थावराणि च भूतानि संहराम्यात्ममायया ।
कर्मकाले पुनर्देहमनुचिन्त्य सृजाम्यहम् ॥
आविश्य मानुषं देहं मर्यादाबन्धकारणात् ।
श्वेतः कृतयुगे धर्मः श्यामस्त्रेतायुगे मम ॥
रक्तो द्वापरमासाद्य कृष्णः कलियुगे तथा ।
त्रयो भागा ह्यधर्मस्य तस्मिन् काले भवन्ति च ॥
अन्तकाले च सम्प्राप्ते कालो भूत्वातिदारुणः ।
त्रैलोक्यं नाशयाम्येकः सर्वं स्थावरजङ्गमम् ॥
अहं त्रिधर्मा विश्वात्मा सर्वलोकसुखावहः ।
अभिन्नः सर्वगोऽनन्तो हृषीकेश उरुक्रमः ॥
कालचक्रं नयाम्येको ब्रह्मरूपं ममैव तत् ।
शमनं सर्वभूतानां सर्वभूतकृतोद्यमम् ॥
एवं प्रणिहितः सम्यङ् ममात्मा मुनिसत्तम ।
सर्वभूतेषु विप्रेन्द्र न च मां वेत्ति कश्चन ॥
सर्वलोके च मां भक्ताः पूजयन्ति च सर्वशः ।
यच्च किञ्चित् त्वया प्राप्तं मयि क्लेशात्मकं द्विज ॥
सुखोदयाय तत् सर्वं श्रेयसे च तवानघ ।
यच्च किञ्चित् त्वया लोके दृष्टं स्थावरजङ्गमम् ॥
विहितः सर्व एवासौ मयात्मा भूतभावनः ।
अहं नारायणो नाम शङ्खचक्रगदाधरः ॥
यावद् युगानां विप्रर्षे सहस्रं परिवर्तते ।
तावत् स्वपिमि विश्वात्मा सर्वविश्वानि मोहयन् ॥
एवं सर्वमहं कालमिहासे मुनिसत्तम ।
अशिशुः शिशुरूपेण यावद् ब्रह्मा न बुध्यते ॥
मया च दत्तो विप्रेन्द्र वरस्ते ब्रह्मरूपिणा ।
असकृत् परितुष्टेन विप्रर्षिगणपूजित ॥
सर्वमेकार्णवं कृत्वा नष्टे स्थावरजङ्गमे ।
निर्गतोऽसि मयाज्ञातस्ततस्ते दर्शितं जगत् ॥
अभ्यन्तरं शरीरस्य प्रविष्टोऽसि यदा मम ।
दृष्ट्वा लोकं समस्तं हि विस्मितो नावबुध्यसे ॥
ततोऽसि वक्त्राद् विप्रर्षे द्रुतं निःसारितो मया ।
आख्यातस्ते मया चात्मा दुर्ज्ञेयो हि सुरासुरैः ॥
यावत् स भगवान् ब्रह्मा न बुध्येत महातपाः ।
तावत् त्वमिह विप्रर्षे विश्रब्धश्चर वै सुखम् ॥
ततो विबुद्धे तस्मिंस्तु सर्वलोकपितामहे ।
एको भूतानि स्रक्ष्यामि शरीराणि द्विजोत्तम ॥
आकाशं पृथिवीं ज्योतिर्वायुः सलिलमेव च ।
लोके यच्च भवेत् किञ्चिद् इह स्थावरजङ्गमम् ॥
ब्रह्मोवाच । एवमुक्त्वा तदा विप्राः पुनस्तं प्राह माधवः ।
पूर्णे युगसहस्रे तु मेघगम्भीरनिस्वनः ॥
श्रीभगवान् उवाच । मुने ब्रूहि यदर्थं मां स्तुतवान् परमार्थतः ।
वरं वृणीष्व यच्छ्रेष्ठं ददामि नचिराद् अहम् ॥
आयुष्मान् असि देवानां मद्भक्तोऽसि दृढव्रतः ।
तेन त्वमसि विप्रेन्द्र पुनर्दीर्घायुराप्नुहि ॥
ब्रह्मोवाच । श्रुत्वा वाणीं शुभां तस्य विलोक्य स तदा पुनः ।
मूर्ध्ना निपत्य सहसा प्रणम्य पुनरब्रवीत् ॥
मार्कण्डेय उवाच । दृष्टं परं हि देवेश तव रूपं द्विजोत्तम ।
मोहोऽयं विगतः सत्यं त्वयि दृष्टे तु मे हरे ॥
एवमेवमहं नाथ इच्छेयं त्वत्प्रसादतः ।
लोकानां च हितार्थाय नानाभावप्रशान्तये ॥
शैवभागवतानां च वादार्थप्रतिषेधकम् ।
अस्मिन् क्षेत्रवरे पुण्ये निर्मले पुरुषोत्तमे ॥
शिवस्यायतनं देव करोमि परमं महत् ।
प्रतिष्ठेय तथा तत्र तव स्थाने च शङ्करम् ॥
ततो ज्ञास्यन्ति लोकेऽस्मिन्न् एकमूर्ती हरीश्वरौ ।
प्रत्युवाच जगन्नाथः स पुनस्तं महामुनिम् ॥
श्रीभगवान् उवाच । यद् एतत् परमं देवं कारणं भुवनेश्वरम् ।
लिङ्गमाराधनार्थाय नानाभावप्रशान्तये ॥
ममादिष्टेन विप्रेन्द्र कुरु शीघ्रं शिवालयम् ।
तत्प्रभावाच्छिवलोके तिष्ठ त्वं च तथाक्षयम् ॥
शिवे संस्थापिते विप्र मम संस्थापनं भवेत् ।
नावयोरन्तरं किञ्चिद् एकभावौ द्विधा कृतौ ॥
यो रुद्रः स स्वयं विष्णुर्यो विष्णुः स महेश्वरः ।
उभयोरन्तरं नास्ति पवनाकाशयोरिव ॥
मोहितो नाभिजानाति य एव गरुडध्वजः ।
वृषध्वजः स एवेति त्रिपुरघ्नं त्रिलोचनम् ॥
तव नामाङ्कितं तस्मात् कुरु विप्र शिवालयम् ।
उत्तरे देवदेवस्य कुरु तीर्थं सुशोभनम् ॥
मार्कण्डेयह्रदो नाम नरलोकेषु विश्रुतः ।
भविष्यति द्विजश्रेष्ठ सर्वपापप्रणाशनः ॥
ब्रह्मोवाच । इत्युक्त्वा स तदा देवस्तत्रैवान्तरधीयत ।
मार्कण्डेयं मुनिश्रेष्ठाः सर्वव्यापी जनार्दनः ॥
ब्रह्मोवाच । अतः परं प्रवक्ष्यामि पञ्चतीर्थविधिं द्विजाः ।
यत् फलं स्नानदानेन देवताप्रेक्षणेन च ॥
मार्कण्डेयह्रदं गत्वा नरश्चोदङ्मुखः शुचिः ।
निमज्जेत् तत्र वारांस्त्रीन् इमं मन्त्रमुदीरयेत् ॥
संसारसागरे मग्नं पापग्रस्तमचेतनम् ।
त्राहि मां भगनेत्रघ्न त्रिपुरारे नमोऽस्तु ते ॥
नमः शिवाय शान्ताय सर्वपापहराय च ।
स्नानं करोमि देवेश मम नश्यतु पातकम् ॥
नाभिमात्रे जले स्नात्वा विधिवद् देवता ऋषीन् ।
तिलोदकेन मतिमान् पितृंश्चान्यांश्च तर्पयेत् ॥
स्नात्वा तथैव चाचम्य ततो गच्छेच्छिवालयम् ।
प्रविश्य देवतागारं कृत्वा तं त्रिः प्रदक्षिणम् ॥
मूलमन्त्रेण सम्पूज्य मार्कण्डेयस्य चेश्वरम् ।
अघोरेण च भो विप्राः प्रणिपत्य प्रसादयेत् ॥
त्रिलोचन नमस्तेऽस्तु नमस्ते शशिभूषण ।
त्राहि मां त्वं विरूपाक्ष महादेव नमोऽस्तु ते ॥
मार्कण्डेयह्रदे त्वेवं स्नात्वा दृष्ट्वा च शङ्करम् ।
दशानामश्वमेधानां फलं प्राप्नोति मानवः ॥
पापैः सर्वैर्विनिर्मुक्तः शिवलोकं स गच्छति ।
तत्र भुक्त्वा वरान् भोगान् यावद् आभूतसम्प्लवम् ॥
इहलोकं समासाद्य भवेद् विप्रो बहुश्रुतः ।
शाङ्करं योगमासाद्य ततो मोक्षमवाप्नुयात् ॥
कल्पवृक्षं ततो गत्वा कृत्वा तं त्रिः प्रदक्षिणम् ।
पूजयेत् परया भक्त्या मन्त्रेणानेन तं वटम् ॥
ओं नमो व्यक्तरूपाय महाप्रलयकारिणे ।
महद्रसोपविष्टाय न्यग्रोधाय नमोऽस्तु ते ॥
अमरस्त्वं सदा कल्पे हरेश्चायतनं वट ।
न्यग्रोध हर मे पापं कल्पवृक्ष नमोऽस्तु ते ॥
भक्त्या प्रदक्षिणं कृत्वा नत्वा कल्पवटं नरः ।
सहसा मुच्यते पापाज्जीर्णत्वच इवोरगः ॥
छायां तस्य समाक्रम्य कल्पवृक्षस्य भो द्विजाः ।
ब्रह्महत्यां नरो जह्यात् पापेष्वन्येषु का कथा ॥
दृष्ट्वा कृष्णाङ्गसम्भूतं ब्रह्मतेजोमयं परम् ।
न्यग्रोधाकृतिकं विष्णुं प्रणिपत्य च भो द्विजाः ॥
राजसूयाश्वमेधाभ्यां फलं प्राप्नोति चाधिकम् ।
तथा स्ववंशमुद्धृत्य विष्णुलोकं स गच्छति ॥
वैनतेयं नमस्कृत्य कृष्णस्य पुरतः स्थितम् ।
सर्वपापविनिर्मुक्तस्ततो विष्णुपुरं व्रजेत् ॥
दृष्ट्वा वटं वैनतेयं यः पश्येत् पुरुषोत्तमम् ।
सङ्कर्षणं सुभद्रां च स याति परमां गतिम् ॥
प्रविश्यायतनं विष्णोः कृत्वा तं त्रिः प्रदक्षिणम् ।
सङ्कर्षणं स्वमन्त्रेण भक्त्यापूज्य प्रसादयेत् ॥
नमस्ते हलधृग् राम नमस्ते मुशलायुध ।
नमस्ते रेवतीकान्त नमस्ते भक्तवत्सल ॥
नमस्ते बलिनां श्रेष्ठ नमस्ते धरणीधर ।
प्रलम्बारे नमस्तेऽस्तु त्राहि मां कृष्णपूर्वज ॥
एवं प्रसाद्य चानन्तमजेयं त्रिदशार्चितम् ।
कैलासशिखराकारं चन्द्रात् कान्ततराननम् ॥
नीलवस्त्रधरं देवं फणाविकटमस्तकम् ।
महाबलं हलधरं कुण्डलैकविभूषितम् ॥
रौहिणेयं नरो भक्त्या लभेद् अभिमतं फलम् ।
सर्वपापैर्विनिर्मुक्तो विष्णुलोकं स गच्छति ॥
आभूतसम्प्लवं यावद् भुक्त्वा तत्र सुखं नरः ।
पुण्यक्षयाद् इहागत्य प्रवरे योगिनां कुले ॥
ब्राह्मणप्रवरो भूत्वा सर्वशास्त्रार्थपारगः ।
ज्ञानं तत्र समासाद्य मुक्तिं प्राप्नोति दुर्लभाम् ॥
एवमभ्यर्च्य हलिनं ततः कृष्णं विचक्षणः ।
द्वादशाक्षरमन्त्रेण पूजयेत् सुसमाहितः ॥
द्विषट्कवर्णमन्त्रेण भक्त्या ये पुरुषोत्तमम् ।
पूजयन्ति सदा धीरास्ते मोक्षं प्राप्नुवन्ति वै ॥
न तां गतिं सुरा यान्ति योगिनो नैव सोमपाः ।
यां गतिं यान्ति भो विप्रा द्वादशाक्षरतत्पराः ॥
तस्मात् तेनैव मन्त्रेण भक्त्या कृष्णं जगद्गुरुम् ।
सम्पूज्य गन्धपुष्पाद्यैः प्रणिपत्य प्रसादयेत् ॥
जय कृष्ण जगन्नाथ जय सर्वाघनाशन ।
जय चाणूरकेशिघ्न जय कंसनिषूदन ॥
जय पद्मपलाशाक्ष जय चक्रगदाधर ।
जय नीलाम्बुदश्याम जय सर्वसुखप्रद ॥
जय देव जगत्पूज्य जय संसारनाशन ।
जय लोकपते नाथ जय वाञ्छाफलप्रद ॥
संसारसागरे घोरे निःसारे दुःखफेनिले ।
क्रोधग्राहाकुले रौद्रे विषयोदकसम्प्लवे ॥
नानारोगोर्मिकलिले मोहावर्तसुदुस्तरे ।
निमग्नोऽहं सुरश्रेष्ठ त्राहि मां पुरुषोत्तम ॥
एवं प्रसाद्य देवेशं वरदं भक्तवत्सलम् ।
सर्वपापहरं देवं सर्वकामफलप्रदम् ॥
पीनांसं द्विभुजं कृष्णं पद्मपत्त्रायतेक्षणम् ।
महोरस्कं महाबाहुं पीतवस्त्रं शुभाननम् ॥
शङ्खचक्रगदापाणिं मुकुटाङ्गदभूषणम् ।
सर्वलक्षणसंयुक्तं वनमालाविभूषितम् ॥
दृष्ट्वा नरोऽञ्जलिं कृत्वा दण्डवत् प्रणिपत्य च ।
अश्वमेधसहस्राणां फलं प्राप्नोति वै द्विजाः ॥
यत् फलं सर्वतीर्थेषु स्नाने दाने प्रकीर्तितम् ।
नरस्तत् फलमाप्नोति दृष्ट्वा कृष्णं प्रणम्य च ॥
यत् फलं सर्वरत्नाद्यैरिष्टे बहुसुवर्णके ।
नरस्तत् फलमाप्नोति दृष्ट्वा कृष्णं प्रणम्य च ॥
यत् फलं सर्ववेदेषु सर्वयज्ञेषु यत् फलम् ।
तत् फलं समवाप्नोति नरः कृष्णं प्रणम्य च ॥
यत् फलं सर्वदानेन व्रतेन नियमेन च ।
नरस्तत् फलमाप्नोति दृष्ट्वा कृष्णं प्रणम्य च ॥
तपोभिर्विविधैरुग्रैर्यत् फलं समुदाहृतम् ।
नरस्तत् फलमाप्नोति दृष्ट्वा कृष्णं प्रणम्य च ॥
यत् फलं ब्रह्मचर्येण सम्यक् चीर्णेन तत्कृतम् ।
नरस्तत् फलमाप्नोति दृष्ट्वा कृष्णं प्रणम्य च ॥
यत् फलं च गृहस्थस्य यथोक्ताचारवर्तिनः ।
नरस्तत् फलमाप्नोति दृष्ट्वा कृष्णं प्रणम्य च ॥
यत् फलं वनवासेन वानप्रस्थस्य कीर्तितम् ।
नरस्तत् फलमाप्नोति दृष्ट्वा कृष्णं प्रणम्य च ॥
संन्यासेन यथोक्तेन यत् फलं समुदाहृतम् ।
नरस्तत् फलमाप्नोति दृष्ट्वा कृष्णं प्रणम्य च ॥
किं चात्र बहुनोक्तेन माहात्म्ये तस्य भो द्विजाः ।
दृष्ट्वा कृष्णं नरो भक्त्या मोक्षं प्राप्नोति दुर्लभम् ॥
पापैर्विमुक्तः शुद्धात्मा कल्पकोटिसमुद्भवैः ।
श्रिया परमया युक्तः सर्वैः समुदितो गुणैः ॥
सर्वकामसमृद्धेन विमानेन सुवर्चसा ।
त्रिसप्तकुलमुद्धृत्य नरो विष्णुपुरं व्रजेत् ॥
तत्र कल्पशतं यावद् भुक्त्वा भोगान् मनोरमान् ।
गन्धर्वाप्सरसैः सार्धं यथा विष्णुश्चतुर्भुजः ॥
च्युतस्तस्माद् इहायातो विप्राणां प्रवरे कुले ।
सर्वज्ञः सर्ववेदी च जायते गतमत्सरः ॥
स्वधर्मनिरतः शान्तो दाता भूतहिते रतः ।
आसाद्य वैष्णवं ज्ञानं ततो मुक्तिमवाप्नुयात् ॥
ततः सम्पूज्य मन्त्रेण सुभद्रां भक्तवत्सलाम् ।
प्रसादयेत् ततो विप्राः प्रणिपत्य कृताञ्जलिः ॥
नमस्ते सर्वगे देवि नमस्ते शुभसौख्यदे ।
त्राहि मां पद्मपत्त्राक्षि कात्यायनि नमोऽस्तु ते ॥
एवं प्रसाद्य तां देवीं जगद्धात्रीं जगद्धिताम् ।
बलदेवस्य भगिनीं सुभद्रां वरदां शिवाम् ॥
कामगेन विमानेन नरो विष्णुपुरं व्रजेत् ।
आभूतसम्प्लवं यावत् क्रीडित्वा तत्र देववत् ॥
इह मानुषतां प्राप्तो ब्राह्मणो वेदविद् भवेत् ।
प्राप्य योगं हरेस्तत्र मोक्षं च लभते ध्रुवम् ॥
ब्रह्मोवाच । एवं दृष्ट्वा बलं कृष्णं सुभद्रां प्रणिपत्य च ।
धर्मं चार्थं च कामं च मोक्षं च लभते ध्रुवम् ॥
निष्क्रम्य देवतागारात् कृतकृत्यो भवेन् नरः ।
प्रणम्यायतनं पश्चाद् व्रजेत् तत्र समाहितः ॥
इन्द्रनीलमयो विष्णुर्यत्रास्ते वालुकावृतः ।
अन्तर्धानगतं नत्वा ततो विष्णुपुरं व्रजेत् ॥
सर्वदेवमयो योऽसौ हतवान् असुरोत्तमम् ।
स आस्ते तत्र भो विप्राः सिंहार्धकृतविग्रहः ॥
भक्त्या दृष्ट्वा तु तं देवं प्रणम्य नरकेसरीम् ।
मुच्यते पातकैर्मर्त्यः समस्तैर्नात्र संशयः ॥
नरसिंहस्य ये भक्ता भवन्ति भुवि मानवाः ।
न तेषां दुष्कृतं किञ्चित् फलं स्याद् यद् यद् ईप्सितम् ॥
तस्मात् सर्वप्रयत्नेन नरसिंहं समाश्रयेत् ।
धर्मार्थकाममोक्षाणां फलं यस्मात् प्रयच्छति ॥
मुनय ऊचुः । माहात्म्यं नरसिंहस्य सुखदं भुवि दुर्लभम् ।
यथा कथयसे देव तेन नो विस्मयो महान् ॥
प्रभावं तस्य देवस्य विस्तरेण जगत्पते ।
श्रोतुमिच्छामहे ब्रूहि परं कौतूहलं हि नः ॥
यथा प्रसीदेद् देवोऽसौ नरसिंहो महाबलः ।
भक्तानामुपकाराय ब्रूहि देव नमोऽस्तु ते ॥
प्रसादान् नरसिंहस्य या भवन्त्यत्र सिद्धयः ।
ब्रूहि ताः कुरु चास्माकं प्रसादं प्रपितामह ॥
ब्रह्मोवाच । शृणुध्वं तस्य भो विप्राः प्रभावं गदतो मम ।
अजितस्याप्रमेयस्य भुक्तिमुक्तिप्रदस्य च ॥
कः शक्नोति गुणान् वक्तुं समस्तांस्तस्य भो द्विजाः ।
सिंहार्धकृतदेहस्य प्रवक्ष्यामि समासतः ॥
याः काश्चित् सिद्धयश्चात्र श्रूयन्ते दैवमानुषाः ।
प्रसादात् तस्य ताः सर्वाः सिध्यन्ति नात्र संशयः ॥
स्वर्गे मर्त्ये च पाताले दिक्षु तोये पुरे नगे ।
प्रसादात् तस्य देवस्य भवत्यव्याहता गतिः ॥
असाध्यं तस्य देवस्य नास्त्यत्र सचराचरे ।
नरसिंहस्य भो विप्राः सदा भक्तानुकम्पिनः ॥
विधानं तस्य वक्ष्यामि भक्तानामुपकारकम् ।
येन प्रसीदेच्चैवासौ सिंहार्धकृतविग्रहः ॥
शृणुध्वं मुनिशार्दूलाः कल्पराजं सनातनम् ।
नरसिंहस्य तत्त्वं च यन् न ज्ञातं सुरासुरैः ॥
शाकयावकमूलैस्तु फलपिण्याकसक्तुकैः ।
पयोभक्षेण विप्रेन्द्रा वर्तयेत् साधकोत्तमः ॥
कोशकौपीनवासाश्च ध्यानयुक्तो जितेन्द्रियः ।
अरण्ये विजने देशे पर्वते सिन्धुसङ्गमे ॥
ऊषरे सिद्धक्षेत्रे च नरसिंहाश्रमे तथा ।
प्रतिष्ठाप्य स्वयं वापि पूजां कृत्वा विधानतः ॥
द्वादश्यां शुक्लपक्षस्य उपोष्य मुनिपुङ्गवाः ।
जपेल्लक्षाणि वै विंशन् मनसा संयतेन्द्रियः ॥
उपपातकयुक्तश्च महापातकसंयुतः ।
मुक्तो भवेत् ततो विप्राः साधको नात्र संशयः ॥
कृत्वा प्रदक्षिणं तत्र नरसिंहं प्रपूजयेत् ।
पुण्यगन्धादिभिर्धूपैः प्रणम्य शिरसा प्रभुम् ॥
कर्पूरचन्दनाक्तानि जातीपुष्पाणि मस्तके ।
प्रदद्यान् नरसिंहस्य ततः सिद्धिः प्रजायते ॥
भगवान् सर्वकार्येषु न क्वचित् प्रतिहन्यते ।
तेजः सोढुं न शक्ताः स्युर्ब्रह्मरुद्रादयः सुराः ॥
किं पुनर्दानवा लोके सिद्धगन्धर्वमानुषाः ।
विद्याधरा यक्षगणाः सकिंनरमहोरगाः ॥
मन्त्रं यान् आसुरान् हन्तुं जपन्त्येकेऽन्यसाधकाः ।
ते सर्वे प्रलयं यान्ति दृष्ट्वादित्याग्निवर्चसः ॥
सकृज्जप्तं तु कवचं रक्षेत् सर्वमुपद्रवम् ।
द्विर्जप्तं कवचं दिव्यं रक्षते देवदानवात् ॥
गन्धर्वाः किंनरा यक्षा विद्याधरमहोरगाः ।
भूताः पिशाचा रक्षांसि ये चान्ये परिपन्थिनः ॥
त्रिर्जप्तं कवचं दिव्यमभेद्यं च सुरासुरैः ।
द्वादशाभ्यन्तरे चैव योजनानां द्विजोत्तमाः ॥
रक्षते भगवान् देवो नरसिंहो महाबलः ।
ततो गत्वा बिलद्वारमुपोष्य रजनीत्रयम् ॥
पलाशकाष्ठैः प्रज्वाल्य भगवन्तं हुताशनम् ।
पलाशसमिधस्तत्र जुहुयात् त्रिमधुप्लुताः ॥
द्वे शते द्विजशार्दूला वषट्कारेण साधकः ।
ततो विवरद्वारं तु प्रकटं जायते क्षणात् ॥
ततो विशेत् तु निःशङ्कं कवची विवरं बुधः ।
गच्छतः सङ्कटं तस्य तमोमोहश्च नश्यति ॥
राजमार्गः सुविस्तीर्णो दृश्यते भ्रमराजितः ।
नरसिंहं स्मरंस्तत्र पातालं विशते द्विजाः ॥
गत्वा तत्र जपेत् तत्त्वं नरसिंहाख्यमव्ययम् ।
ततः स्त्रीणां सहस्राणि वीणावादनकर्मणाम् ॥
निर्गच्छन्ति पुरो विप्राः स्वागतं ता वदन्ति च ।
प्रवेशयन्ति ता हस्ते गृहीत्वा साधकेश्वरम् ॥
ततो रसायनं दिव्यं पाययन्ति द्विजोत्तमाः ।
पीतमात्रे दिव्यदेहो जायते सुमहाबलः ॥
क्रीडते सह कन्याभिर्यावद् आभूतसम्प्लवम् ।
भिन्नदेहो वासुदेवे लीयते नात्र संशयः ॥
यदा न रोचते वासस्तस्मान् निर्गच्छते पुनः ।
पट्टं शूलं च खड्गं च रोचनां च मणिं तथा ॥
रसं रसायनं चैव पादुकाञ्जनमेव च ।
कृष्णाजिनं मुनिश्रेष्ठा गुटिकां च मनोहराम् ॥
कमण्डलुं चाक्षसूत्रं यष्टिं सञ्जीवनीं तथा ।
सिद्धविद्यां च शास्त्राणि गृहीत्वा साधकेश्वरः ॥
ज्वलद्वह्निस्फुलिङ्गोर्मि+ ।वेष्टितं त्रिशिखं हृदि ।
सकृन् न्यस्तं दहेत् सर्वं वृजिनं जन्मकोटिजम् ॥
विषे न्यस्तं विषं हन्यात् कुष्ठं हन्यात् तनौ स्थितम् ।
स्वदेहे भ्रूणहत्यादि कृत्वा दिव्येन शुध्यति ॥
महाग्रहगृहीतेषु ज्वलमानं विचिन्तयेत् ।
हृदन्ते वै ततः शीघ्रं नश्येयुर्दारुणा ग्रहाः ॥
बालानां कण्ठके बद्धं रक्षा भवति नित्यशः ।
गण्डपिण्डकलूतानां नाशनं कुरुते ध्रुवम् ॥
व्याधिजाते समिद्भिश्च घृतक्षीरेण होमयेत् ।
त्रिसन्ध्यं मासमेकं तु सर्वरोगान् विनाशयेत् ॥
असाध्यं तु न पश्यामि त्रैलोक्ये सचराचरे ।
यां यां कामयते सिद्धिं तां तां प्राप्नोति स ध्रुवम् ॥
अष्टोत्तरशतं त्वेके पूजयित्वा मृगाधिपम् ।
मृत्तिकाः सप्त वल्मीके श्मशाने च चतुष्पथे ॥
रक्तचन्दनसम्मिश्रा गवां क्षीरेण लोडयेत् ।
सिंहस्य प्रतिमां कृत्वा प्रमाणेन षडङ्गुलाम् ॥
लिम्पेत् तथा भूर्जपत्त्रे रोचनया समालिखेत् ।
नरसिंहस्य कण्ठे तु बद्ध्वा चैव हि मन्त्रवित् ॥
जपेत् सङ्ख्याविहीनं तु पूजयित्वा जलाशये ।
यावत् सप्ताहमात्रं तु जपेत् संयमितेन्द्रियः ॥
जलाकीर्णा मुहूर्तेन जायते सर्वमेदिनी ।
अथवा शुष्कवृक्षाग्रे नरसिंहं तु पूजयेत् ॥
जप्त्वा चाष्टशतं तत्त्वं वर्षन्तं विनिवारयेत् ।
तमेवं पिञ्जके बद्ध्वा भ्रामयेत् साधकोत्तमः ॥
महावातो मुहूर्तेन आगच्छेन् नात्र संशयः ।
पुनश्च धारयेत् क्षिप्रं सप्तसप्तेन वारिणा ॥
अथ तां प्रतिमां द्वारि निखनेद् यस्य साधकः ।
गोत्रोत्सादो भवेत् तस्य उद्धृते चैव शान्तिदः ॥
तस्मात् तं मुनिशार्दूला भक्त्या सम्पूजयेत् सदा ।
मृगराजं महावीर्यं सर्वकामफलप्रदम् ॥
विमुक्तः सर्वपापेभ्यो विष्णुलोकं स गच्छति ।
ब्राह्मणाः क्षत्रिया वैश्याः स्त्रियः शूद्रान्त्यजातयः ॥
सम्पूज्य तं सुरश्रेष्ठं भक्त्या सिंहवपुर्धरम् ।
मुच्यन्ते चाशुभैर्दुःखैर्जन्मकोटिसमुद्भवैः ॥
सम्पूज्य तं सुरश्रेष्ठं प्राप्नुवन्त्यभिवाञ्छितम् ।
देवत्वममरेशत्वं गन्धर्वत्वं च भो द्विजाः ॥
यक्षविद्याधरत्वं च तथान्यच्चाभिवाञ्छितम् ।
दृष्ट्वा स्तुत्वा नमस्कृत्वा सम्पूज्य नरकेसरीम् ॥
प्राप्नुवन्ति नरा राज्यं स्वर्गं मोक्षं च दुर्लभम् ।
नरसिंहं नरो दृष्ट्वा लभेद् अभिमतं फलम् ॥
निर्मुक्तः सर्वपापेभ्यो विष्णुलोकं स गच्छति ।
सकृद् दृष्ट्वा तु तं देवं भक्त्या सिंहवपुर्धरम् ॥
मुच्यते चाशुभैर्दुःखैर्जन्मकोटिसमुद्भवैः ।
सङ्ग्रामे सङ्कटे दुर्गे चोरव्याघ्रादिपीडिते ॥
कान्तारे प्राणसन्देहे विषवह्निजलेषु च ।
राजादिभ्यः समुद्रेभ्यो ग्रहरोगादिपीडिते ॥
स्मृत्वा तं पुरुषः सर्वै राजग्रामैर्विमुच्यते ।
सूर्योदये यथा नाशं तमोऽभ्येति महत्तरम् ॥
तथा सन्दर्शने तस्य विनाशं यान्त्युपद्रवाः ।
गुटिकाञ्जनपाताल+ ।पादुके च रसायनम् ॥
नरसिंहे प्रसन्ने तु प्राप्नोत्यन्यांश्च वाञ्छितान् ।
यान् यान् कामान् अभिध्यायन् भजते नरकेसरीम् ॥
तांस्तान् कामान् अवाप्नोति नरो नास्त्यत्र संशयः ।
दृष्ट्वा तं देवदेवेशं भक्त्यापूज्य प्रणम्य च ॥
दशानामश्वमेधानां फलं दशगुणं लभेत् ।
पापैः सर्वैर्विनिर्मुक्तो गुणैः सर्वैरलङ्कृतः ॥
सर्वकामसमृद्धात्मा जरामरणवर्जितः ।
सौवर्णेन विमानेन किङ्किणीजालमालिना ॥
सर्वकामसमृद्धेन कामगेन सुवर्चसा ।
तरुणादित्यवर्णेन मुक्ताहारावलम्बिना ॥
दिव्यस्त्रीशतयुक्तेन दिव्यगन्धर्वनादिना ।
कुलैकविंशमुद्धृत्य देववन् मुदितः सुखी ॥
स्तूयमानोऽप्सरोभिश्च विष्णुलोकं व्रजेन् नरः ।
भुक्त्वा तत्र वरान् भोगान् विष्णुलोके द्विजोत्तमाः ॥
गन्धर्वैरप्सरैर्युक्तः कृत्वा रूपं चतुर्भुजम् ।
मनोह्लादकरं सौख्यं यावद् आभूतसम्प्लवम् ॥
पुण्यक्षयाद् इहायातः प्रवरे योगिनां कुले ।
चतुर्वेदी भवेद् विप्रो वेदवेदाङ्गपारगः ।
वैष्णवं योगमास्थाय ततो मोक्षमवाप्नुयात् ॥
ब्रह्मोवाच । अनन्ताख्यं वासुदेवं दृष्ट्वा भक्त्या प्रणम्य च ।
सर्वपापविनिर्मुक्तो नरो याति परं पदम् ॥
मया चाराधितश्चासौ शक्रेण तदनन्तरम् ।
विभीषणेन रामेण कस्तं नाराधयेत् पुमान् ॥
श्वेतगङ्गां नरः स्नात्वा यः पश्येच्छ्वेतमाधवम् ।
मत्स्याख्यं माधवं चैव श्वेतद्वीपं स गच्छति ॥
मुनय ऊचुः । श्वेतमाधवमाहात्म्यं वक्तुमर्हस्यशेषतः ।
विस्तरेण जगन्नाथ प्रतिमां तस्य वै हरेः ॥
तस्मिन् क्षेत्रवरे पुण्ये विख्याते जगतीतले ।
श्वेताख्यं माधवं देवं कस्तं स्थापितवान् पुरा ॥
ब्रह्मोवाच । अभूत् कृतयुगे विप्राः श्वेतो नाम नृपो बली ।
मतिमान् धर्मविच्छूरः सत्यसन्धो दृढव्रतः ॥
यस्य राज्ये तु वर्षाणां सहस्रं दश मानवाः ।
भवन्त्यायुष्मन्तो लोका बालस्तस्मिन् न सीदति ॥
वर्तमाने तदा राज्ये किञ्चित् काले गते द्विजाः ।
कपालगौतमो नाम ऋषिः परमधार्मिकः ॥
सुतोऽस्याजातदन्तश्च मृतः कालवशाद् द्विजाः ।
तमादाय ऋषिर्धीमान् नृपस्यान्तिकमानयत् ॥
दृष्ट्वैवं नृपतिः सुप्तं कुमारं गतचेतसम् ।
प्रतिज्ञामकरोद् विप्रा जीवनार्थं शिशोस्तदा ॥
राजोवाच । यावद् बालमहं त्वेनं यमस्य सदने गतम् ।
नानये सप्तरात्रेण चितां दीप्तां समारुहे ॥
ब्रह्मोवाच । एवमुक्त्वासितैः पद्मैः शतैर्दशशतादिकैः ।
सम्पूज्य च महादेवं राजा विद्यां पुनर्जपेत् ॥
अतिभक्तिं तु सञ्चिन्त्य नृपस्य जगदीश्वरः ।
सांनिध्यमगमत् तुष्टोऽस्मीत्युवाच सहोमया ॥
श्रुत्वैवं गिरमीशस्य विलोक्य सहसा हरम् ।
भस्मदिग्धं विरूपाक्षं शरत्कुन्देन्दुवर्चसम् ॥
शार्दूलचर्मवसनं शशाङ्काङ्कितमूर्धजम् ।
महीं निपत्य सहसा प्रणम्य स तदाब्रवीत् ॥
श्वेत उवाच । कारुण्यं यदि मे दृष्ट्वा प्रसन्नोऽसि प्रभो यदि ।
कालस्य वशमापन्नो बालको द्विजपुत्रकः ॥
जीवत्वेष पुनर्बाल इत्येवं व्रतमाहितम् ।
अकस्माच्च मृतं बालं नियम्य भगवन् स्वयम् ।
यथोक्तायुष्यसंयुक्तं क्षेमं कुरु महेश्वर ॥
ब्रह्मोवाच । श्वेतस्यैतद् वचः श्रुत्वा मुदं प्राप हरस्तदा ।
कालमाज्ञापयामास सर्वभूतभयङ्करम् ॥
नियम्य कालं दुर्धर्षं यमस्याज्ञाकरं द्विजाः ।
बालं सञ्जीवयामास मृत्योर्मुखगतं पुनः ॥
कृत्वा क्षेमं जगत् सर्वं मुनेः पुत्रं स तं द्विजाः ।
देव्या सहोमया देवस्तत्रैवान्तरधीयत ॥
एवं सञ्जीवयामास मुनेः पुत्रं नृपोत्तमः ॥
मुनय ऊचुः । देवदेव जगन्नाथ त्रैलोक्यप्रभवाव्यय ।
ब्रूहि नः परमं तथ्यं श्वेताख्यस्य च साम्प्रतम् ॥
ब्रह्मोवाच । शृणुध्वं मुनिशार्दूलाः सर्वसत्त्वहितावहम् ।
प्रवक्ष्यामि यथातथ्यं यत् पृच्छथ ममानघाः ॥
माधवस्य च माहात्म्यं सर्वपापप्रणाशनम् ।
यच्छ्रुत्वाभिमतान् कामान् ध्रुवं प्राप्नोति मानवः ॥
श्रुतवान् ऋषिभिः पूर्वं माधवाख्यस्य भो द्विजाः ।
शृणुध्वं तां कथां दिव्यां भयशोकार्तिनाशिनीम् ॥
स कृत्वा राज्यमेकाग्र्यं वर्षाणां च सहस्रशः ।
विचार्य लौकिकान् धर्मान् वैदिकान् नियमांस्तथा ॥
केशवाराधने विप्रा निश्चितं व्रतमास्थितः ।
स गत्वा परमं क्षेत्रं सागरं दक्षिणाश्रयम् ॥
तटे तस्मिञ् शुभे रम्ये देशे कृष्णस्य चान्तिके ।
श्वेतोऽथ कारयामास प्रासादं शुभलक्षणम् ॥
धन्वन्तरशतं चैकं देवदेवस्य दक्षिणे ।
ततः श्वेतेन विप्रेन्द्राः श्वेतशैलमयेन च ॥
कृतः स भगवाञ् श्वेतो माधवश्चन्द्रसंनिभः ।
प्रतिष्ठां विधिवच्चक्रे यथोद्दिष्टां स्वयं तु सः ॥
दत्त्वा दानं द्विजातिभ्यो दीनानाथतपस्विनाम् ।
अथानन्तरतो राजा माधवस्य च संनिधौ ॥
महीं निपत्य सहसा ओङ्कारं द्वादशाक्षरम् ।
जपन् स मौनमास्थाय मासमेकं समाधिना ॥
निराहारो महाभागः सम्यग् विष्णुपदे स्थितः ।
जपान्ते स तु देवेशं संस्तोतुमुपचक्रमे ॥
श्वेत उवाच । ओं नमो वासुदेवाय नमः सङ्कर्षणाय च ।
प्रद्युम्नायानिरुद्धाय नमो नारायणाय च ॥
नमोऽस्तु बहुरूपाय विश्वरूपाय वेधसे ।
निर्गुणायाप्रतर्क्याय शुचये शुक्लकर्मणे ॥
ओं नमः पद्मनाभाय पद्मगर्भोद्भवाय च ।
नमोऽस्तु पद्मवर्णाय पद्महस्ताय ते नमः ॥
ओं नमः पुष्कराक्षाय सहस्राक्षाय मीढुषे ।
नमः सहस्रपादाय सहस्रभुजमन्यवे ॥
ओं नमोऽस्तु वराहाय वरदाय सुमेधसे ।
वरिष्ठाय वरेण्याय शरण्यायाच्युताय च ॥
ओं नमो बालरूपाय बालपद्मप्रभाय च ।
बालार्कसोमनेत्राय मुञ्जकेशाय धीमते ॥
केशवाय नमो नित्यं नमो नारायणाय च ।
माधवाय वरिष्ठाय गोविन्दाय नमो नमः ॥
ओं नमो विष्णवे नित्यं देवाय वसुरेतसे ।
मधुसूदनाय नमः शुद्धायांशुधराय च ॥
नमो अनन्ताय सूक्ष्माय नमः श्रीवत्सधारिणे ।
त्रिविक्रमाय च नमो दिव्यपीताम्बराय च ॥
सृष्टिकर्त्रे नमस्तुभ्यं गोप्त्रे धात्रे नमो नमः ।
नमोऽस्तु गुणभूताय निर्गुणाय नमो नमः ॥
नमो वामनरूपाय नमो वामनकर्मणे ।
नमो वामननेत्राय नमो वामनवाहिने ॥
नमो रम्याय पूज्याय नमोऽस्त्वव्यक्तरूपिणे ।
अप्रतर्क्याय शुद्धाय नमो भयहराय च ॥
संसारार्णवपोताय प्रशान्ताय स्वरूपिणे ।
शिवाय सौम्यरूपाय रुद्रायोत्तारणाय च ॥
भवभङ्गकृते चैव भवभोगप्रदाय च ।
भवसङ्घातरूपाय भवसृष्टिकृते नमः ॥
ओं नमो दिव्यरूपाय सोमाग्निश्वसिताय च ।
सोमसूर्यांशुकेशाय गोब्राह्मणहिताय च ॥
ओं नम ऋक्स्वरूपाय पदक्रमस्वरूपिणे ।
ऋक्स्तुताय नमस्तुभ्यं नम ऋक्साधनाय च ॥
ओं नमो यजुषां धात्रे यजूरूपधराय च ।
यजुर्याज्याय जुष्टाय यजुषां पतये नमः ॥
ओं नमः श्रीपते देव श्रीधराय वराय च ।
श्रियः कान्ताय दान्ताय योगिचिन्त्याय योगिने ॥
ओं नमः सामरूपाय सामध्वनिवराय च ।
ओं नमः सामसौम्याय सामयोगविदे नमः ॥
साम्ने च सामगीताय ओं नमः सामधारिणे ।
सामयज्ञविदे चैव नमः सामकराय च ॥
नमस्त्वथर्वशिरसे नमोऽथर्वस्वरूपिणे ।
नमोऽस्त्वथर्वपादाय नमोऽथर्वकराय च ॥
ओं नमो वज्रशीर्षाय मधुकैटभघातिने ।
महोदधिजलस्थाय वेदाहरणकारिणे ॥
नमो दीप्तस्वरूपाय हृषीकेशाय वै नमः ।
नमो भगवते तुभ्यं वासुदेवाय ते नमः ॥
नारायण नमस्तुभ्यं नमो लोकहिताय च ।
ओं नमो मोहनाशाय भवभङ्गकराय च ॥
गतिप्रदाय च नमो नमो बन्धहराय च ।
त्रैलोक्यतेजसां कर्त्रे नमस्तेजःस्वरूपिणे ॥
योगीश्वराय शुद्धाय रामायोत्तरणाय च ।
सुखाय सुखनेत्राय नमः सुकृतधारिणे ॥
वासुदेवाय वन्द्याय वामदेवाय वै नमः ।
देहिनां देहकर्त्रे च भेदभङ्गकराय च ॥
देवैर्वन्दितदेहाय नमस्ते दिव्यमौलिने ।
नमो वासनिवासाय वासव्यवहराय च ॥
ओं नमो वसुकर्त्रे च वसुवासप्रदाय च ।
नमो यज्ञस्वरूपाय यज्ञेशाय च योगिने ॥
यतियोगकरेशाय नमो यज्ञाङ्गधारिणे ।
सङ्कर्षणाय च नमः प्रलम्बमथनाय च ॥
मेघघोषस्वनोत्तीर्ण+ ।वेगलाङ्गलधारिणे ।
नमोऽस्तु ज्ञानिनां ज्ञान नारायणपरायण ॥
न मेऽस्ति त्वाम् ऋते बन्धुर्नरकोत्तारणे प्रभो ।
अतस्त्वां सर्वभावेन प्रणतो नतवत्सल ॥
मलं यत् कायजं वापि मानसं चैव केशव ।
न तस्यान्योऽस्ति देवेश क्षालकस्त्वाम् ऋतेऽच्युत ॥
संसर्गाणि समस्तानि विहाय त्वामुपस्थितः ।
सङ्गो मेऽस्तु त्वया सार्धमात्मलाभाय केशव ॥
कष्टमापत् सुदुष्पारं संसारं वेद्मि केशव ।
तापत्रयपरिक्लिष्टस्तेन त्वां शरणं गतः ॥
एषणाभिर्जगत् सर्वं मोहितं मायया तव ।
आकर्षितं च लोभाद्यैरतस्त्वामहमाश्रितः ॥
नास्ति किञ्चित् सुखं विष्णो संसारस्थस्य देहिनः ।
यथा यथा हि यज्ञेश त्वयि चेतः प्रवर्तते ॥
तथा फलविहीनं तु सुखमात्यन्तिकं लभेत् ।
नष्टो विवेकशून्योऽस्मि दृश्यते जगद् आतुरम् ॥
गोविन्द त्राहि संसारान् मामुद्धर्तुं त्वमर्हसि ।
मग्नस्य मोहसलिले निरुत्तारे भवार्णवे ।
उद्धर्ता पुण्डरीकाक्ष त्वाम् ऋतेऽन्यो न विद्यते ॥
ब्रह्मोवाच । इत्थं स्तुतस्ततस्तेन राज्ञा श्वेतेन भो द्विजाः ।
तस्मिन् क्षेत्रवरे दिव्ये विख्याते पुरुषोत्तमे ॥
भक्तिं तस्य तु सञ्चिन्त्य देवदेवो जगद्गुरुः ।
आजगाम नृपस्याग्रे सर्वैर्देवैर्वृतो हरिः ॥
नीलजीमूतसङ्काशः पद्मपत्त्रायतेक्षणः ।
दधत् सुदर्शनं धीमान् कराग्रे दीप्तमण्डलम् ॥
क्षीरोदजलसङ्काशो विमलश्चन्द्रसंनिभः ।
रराज वामहस्तेऽस्य पाञ्चजन्यो महाद्युतिः ॥
पक्षिराजध्वजः श्रीमान् गदाशार्ङ्गासिधृक् प्रभुः ।
उवाच साधु भो राजन् यस्य ते मतिरुत्तमा ।
यद् इष्टं वर भद्रं ते प्रसन्नोऽस्मि तवानघ ॥
ब्रह्मोवाच । श्रुत्वैवं देवदेवस्य वाक्यं तत् परमामृतम् ।
प्रणम्य शिरसोवाच श्वेतस्तद्गतमानसः ॥
श्वेत उवाच । यद्यहं भगवन् भक्तः प्रयच्छ वरमुत्तमम् ।
आब्रह्मभवनाद् ऊर्ध्वं वैष्णवं पदमव्ययम् ॥
विमलं विरजं शुद्धं संसारासङ्गवर्जितम् ।
तत् पदं गन्तुमिच्छामि त्वत्प्रसादाज्जगत्पते ॥
श्रीभगवान् उवाच । यत् पदं विबुधाः सर्वे मुनयः सिद्धयोगिनः ।
नाभिगच्छन्ति यद् रम्यं परं पदमनामयम् ॥
यास्यसि परमं स्थानं राज्यामृतमुपास्य च ।
सर्वांल्लोकान् अतिक्रम्य मम लोकं गमिष्यसि ॥
कीर्तिस्तवात्र राजेन्द्र त्रींल्लोकांश्च गमिष्यति ।
सांनिध्यं मम चैवात्र सर्वदैव भविष्यति ॥
श्वेतगङ्गेति गास्यन्ति सर्वे ते देवदानवाः ।
कुशाग्रेणापि राजेन्द्र श्वेतगाङ्गेयमम्बु च ॥
स्पृष्ट्वा स्वर्गं गमिष्यन्ति मद्भक्ता ये समाहिताः ।
यस्त्विमां प्रतिमां गच्छेन् माधवाख्यां शशिप्रभाम् ॥
शङ्खगोक्षीरसङ्काशामशेषाघविनाशिनीम् ।
तां प्रणम्य सकृद् भक्त्या पुण्डरीकनिभेक्षणाम् ॥
विहाय सर्वलोकान् वै मम लोके महीयते ।
मन्वन्तराणि तत्रैव देवकन्याभिरावृतः ॥
गीयमानश्च मधुरं सिद्धगन्धर्वसेवितः ।
भुनक्ति विपुलान् भोगान् यथेष्टं मामकैः सह ॥
च्युतस्तस्माद् इहागत्य मनुष्यो ब्राह्मणो भवेत् ।
वेदवेदाङ्गविच्छ्रीमान् भोगवांश्चिरजीवितः ॥
गजाश्वरथयानाढ्यो धनधान्यावृतः शुचिः ।
रूपवान् बहुभाग्यश्च पुत्रपौत्रसमन्वितः ॥
पुरुषोत्तमं पुनः प्राप्य वटमूलेऽथ सागरे ।
त्यक्त्वा देहं हरिं स्मृत्वा ततः शान्तपदं व्रजेत् ॥
ब्रह्मोवाच । श्वेतमाधवमालोक्य समीपे मत्स्यमाधवम् ।
एकार्णवजले पूर्वं रोहितं रूपमास्थितम् ॥
वेदानां हरणार्थाय रसातलतले स्थितम् ।
चिन्तयित्वा क्षितिं सम्यक् तस्मिन् स्थाने प्रतिष्ठितम् ॥
आद्यावतरणं रूपं माधवं मत्स्यरूपिणम् ।
प्रणम्य प्रणतो भूत्वा सर्वदुःखाद् विमुच्यते ॥
प्रयाति परमं स्थानं यत्र देवो हरिः स्वयम् ।
काले पुनरिहायातो राजा स्यात् पृथिवीतले ॥
वत्समाधवमासाद्य दुराधर्षो भवेन् नरः ।
दाता भोक्ता भवेद् यज्वा वैष्णवः सत्यसङ्गरः ॥
योगं प्राप्य हरेः पश्चात् ततो मोक्षमवाप्नुयात् ।
मत्स्यमाधवमाहात्म्यं मया सम्परिकीर्तितम् ।
यं दृष्ट्वा मुनिशार्दूलाः सर्वान् कामान् अवाप्नुयात् ॥
मुनय ऊचुः । भगवञ् श्रोतुमिच्छामो मार्जनं वरुणालये ।
क्रियते स्नानदानादि तस्याशेषफलं वद ॥
ब्रह्मोवाच । शृणुध्वं मुनिशार्दूला मार्जनस्य यथाविधि ।
भक्त्या तु तन्मना भूत्वा सम्प्राप्य पुण्यमुत्तमम् ॥
मार्कण्डेयह्रदे स्नानं पूर्वकाले प्रशस्यते ।
चतुर्दश्यां विशेषेण सर्वपापप्रणाशनम् ॥
तद्वत् स्नानं समुद्रस्य सर्वकालं प्रशस्यते ।
पौर्णमास्यां विशेषेण हयमेधफलं लभेत् ॥
मार्कण्डेयं वटं कृष्णं रौहिणेयं महोदधिम् ।
इन्द्रद्युम्नसरश्चैव पञ्चतीर्थीविधिः स्मृतः ॥
पूर्णिमा ज्येष्ठमासस्य ज्येष्ठा ऋक्षं यदा भवेत् ।
तदा गच्छेद् विशेषेण तीर्थराजं परं शुभम् ॥
कायवाङ्मानसैः शुद्धस्तद्भावो नान्यमानसः ।
सर्वद्वन्द्वविनिर्मुक्तो वीतरागो विमत्सरः ॥
कल्पवृक्षवटं रम्यं तत्र स्नात्वा जनार्दनम् ।
प्रदक्षिणं प्रकुर्वीत त्रिवारं सुसमाहितः ॥
यं दृष्ट्वा मुच्यते पापात् सप्तजन्मसमुद्भवात् ।
पुण्यं चाप्नोति विपुलं गतिमिष्टां च भो द्विजाः ॥
तस्य नामानि वक्ष्यामि प्रमाणं च युगे युगे ।
यथासङ्ख्यं च भो विप्राः कृतादिषु यथाक्रमम् ॥
वटं वटेश्वरं कृष्णं पुराणपुरुषं द्विजाः ।
वटस्यैतानि नामानि कीर्तितानि कृतादिषु ॥
योजनं पादहीनं च योजनार्धं तदर्धकम् ।
प्रमाणं कल्पवृक्षस्य कृतादौ परिकीर्तितम् ॥
यथोक्तेन तु मन्त्रेण नमस्कृत्वा तु तं वटम् ।
दक्षिणाभिमुखो गच्छेद् धन्वन्तरशतत्रयम् ॥
यत्रासौ दृश्यते विष्णुः स्वर्गद्वारं मनोरमम् ।
सागराम्भःसमाकृष्टं काष्ठं सर्वगुणान्वितम् ॥
प्रणिपत्य ततस्तं भोः परिपूज्य ततः पुनः ।
मुच्यते सर्वरोगाद्यैस्तथा पापैर्ग्रहादिभिः ॥
उग्रसेनं पुरा दृष्ट्वा स्वर्गद्वारेण सागरम् ।
गत्वाचम्य शुचिस्तत्र ध्यात्वा नारायणं परम् ॥
न्यसेद् अष्टाक्षरं मन्त्रं पश्चाद् धस्तशरीरयोः ।
ओं नमो नारायणायेति यं वदन्ति मनीषिणः ॥
किं कार्यं बहुभिर्मन्त्रैर्मनोविभ्रमकारकैः ।
ओं नमो नारायणायेति मन्त्रः सर्वार्थसाधकः ॥
आपो नरस्य सूनुत्वान् नारा इतीह कीर्तिताः ।
विष्णोस्तास्त्वयनं पूर्वं तेन नारायणः स्मृतः ॥
नारायणपरा वेदा नारायणपरा द्विजाः ।
नारायणपरा यज्ञा नारायणपराः क्रियाः ॥
नारायणपरा पृथ्वी नारायणपरं जलम् ।
नारायणपरो वह्निर्नारायणपरं नभः ॥
नारायणपरो वायुर्नारायणपरं मनः ।
अहङ्कारश्च बुद्धिश्च उभे नारायणात्मके ॥
भूतं भव्यं भविष्यं च यत् किञ्चिज्जीवसञ्ज्ञितम् ।
स्थूलं सूक्ष्मं परं चैव सर्वं नारायणात्मकम् ॥
शब्दाद्या विषयाः सर्वे श्रोत्रादीनीन्द्रियाणि च ।
प्रकृतिः पुरुषश्चैव सर्वे नारायणात्मकाः ॥
जले स्थले च पाताले स्वर्गलोकेऽम्बरे नगे ।
अवष्टभ्य इदं सर्वमास्ते नारायणः प्रभुः ॥
किं चात्र बहुनोक्तेन जगद् एतच्चराचरम् ।
ब्रह्मादिस्तम्बपर्यन्तं सर्वं नारायणात्मकम् ॥
नारायणात् परं किञ्चिन् नेह पश्यामि भो द्विजाः ।
तेन व्याप्तमिदं सर्वं दृश्यादृश्यं चराचरम् ॥
आपो ह्यायतनं विष्णोः स च एवाम्भसां पतिः ।
तस्माद् अप्सु स्मरेन् नित्यं नारायणमघापहम् ॥
स्नानकाले विशेषेण चोपस्थाय जले शुचिः ।
स्मरेन् नारायणं ध्यायेद् धस्ते काये च विन्यसेत् ॥
ओङ्कारं च नकारं च अङ्गुष्ठे हस्तयोर्न्यसेत् ।
शेषैर्हस्ततलं यावत् तर्जन्यादिषु विन्यसेत् ॥
ओङ्कारं वामपादे तु नकारं दक्षिणे न्यसेत् ।
मोकारं वामकट्यां तु नाकारं दक्षिणे न्यसेत् ॥
राकारं नाभिदेशे तु यकारं वामबाहुके ।
णाकारं दक्षिणे न्यस्य यकारं मूर्ध्नि विन्यसेत् ॥
अधश्चोर्ध्वं च हृदये पार्श्वतः पृष्ठतोऽग्रतः ।
ध्यात्वा नारायणं पश्चाद् आरभेत् कवचं बुधः ॥
पूर्वे मां पातु गोविन्दो दक्षिणे मधुसूदनः ।
पश्चिमे श्रीधरो देवः केशवस्तु तथोत्तरे ॥
पातु विष्णुस्तथाग्नेये नैरृते माधवोऽव्ययः ।
वायव्ये तु हृषीकेशस्तथेशाने च वामनः ॥
भूतले पातु वाराहस्तथोर्ध्वं च त्रिविक्रमः ।
कृत्वैवं कवचं पश्चाद् आत्मानं चिन्तयेत् ततः ॥
अहं नारायणो देवः शङ्खचक्रगदाधरः ।
एवं ध्यात्वा तदात्मानमिमं मन्त्रमुदीरयेत् ॥
त्वमग्निर्द्विपदां नाथ रेतोधाः कामदीपनः ।
प्रधानः सर्वभूतानां जीवानां प्रभुरव्ययः ॥
अमृतस्यारणिस्त्वं हि देवयोनिरपां पते ।
वृजिनं हर मे सर्वं तीर्थराज नमोऽस्तु ते ॥
एवमुच्चार्य विधिवत् ततः स्नानं समाचरेत् ।
अन्यथा भो द्विजश्रेष्ठाः स्नानं तत्र न शस्यते ॥
कृत्वा तु वैदिकैर्मन्त्रैरभिषेकं च मार्जनम् ।
अन्तर्जले जपेत् पश्चात् त्रिरावृत्त्याघमर्षणम् ॥
हयमेधो यथा विप्राः सर्वपापहरः क्रतुः ।
तथाघमर्षणं चात्र सूक्तं सर्वाघनाशनम् ॥
उत्तीर्य वाससी धौते निर्मले परिधाय वै ।
प्राणान् आयम्य चाचम्य सन्ध्यां चोपास्य भास्करम् ॥
उपतिष्ठेत् ततश्चोर्ध्वं क्षिप्त्वा पुष्पजलाञ्जलिम् ।
उपस्थायोर्ध्वबाहुश्च तल्लिङ्गैर्भास्करं ततः ॥
गायत्रीं पावनीं देवीं जपेद् अष्टोत्तरं शतम् ।
अन्यांश्च सौरमन्त्रांश्च जप्त्वा तिष्ठन् समाहितः ॥
कृत्वा प्रदक्षिणं सूर्यं नमस्कृत्योपविश्य च ।
स्वाध्यायं प्राङ्मुखः कृत्वा तर्पयेद् दैवतान्यृषीन् ॥
मनुष्यांश्च पितृंश्चान्यान् नामगोत्रेण मन्त्रवित् ।
तोयेन तिलमिश्रेण विधिवत् सुसमाहितः ॥
तर्पणं देवतानां च पूर्वं कृत्वा समाहितः ।
अधिकारी भवेत् पश्चात् पितृणां तर्पणे द्विजः ॥
श्राद्धे हवनकाले च पाणिनैकेन निर्वपेत् ।
तर्पणे तूभयं कुर्याद् एष एव विधिः सदा ॥
अन्वारब्धेन सव्येन पाणिना दक्षिणेन तु ।
तृप्यतामिति सिञ्चेत् तु नामगोत्रेण वाग्यतः ॥
कायस्थैर्यस्तिलैर्मोहात् करोति पितृतर्पणम् ।
तर्पितास्तेन पितरस्त्वङ्मांसरुधिरास्थिभिः ॥
अङ्गस्थैर्न तिलैः कुर्याद् देवतापितृतर्पणम् ।
रुधिरं तद् भवेत् तोयं प्रदाता किल्बिषी भवेत् ॥
भूम्यां यद् दीयते तोयं दाता चैव जले स्थितः ।
वृथा तन् मुनिशार्दूला नोपतिष्ठति कस्यचित् ॥
स्थले स्थित्वा जले यस्तु प्रयच्छेद् उदकं नरः ।
पितृणां नोपतिष्ठेत सलिलं तन् निरर्थकम् ॥
उदके नोदकं कुर्यात् पितृभ्यश्च कदाचन ।
उत्तीर्य तु शुचौ देशे कुर्याद् उदकतर्पणम् ॥
नोदकेषु न पात्रेषु न क्रुद्धो नैकपाणिना ।
नोपतिष्ठति तत् तोयं यद् भूम्यां न प्रदीयते ॥
पितृणामक्षयं स्थानं मही दत्ता मया द्विजाः ।
तस्मात् तत्रैव दातव्यं पितृणां प्रीतिमिच्छता ॥
भूमिपृष्ठे समुत्पन्ना भूम्यां चैव च संस्थिताः ।
भूम्यां चैव लयं याता भूमौ दद्यात् ततो जलम् ॥
आस्तीर्य च कुशान् साग्रांस्तान् आवाह्य स्वमन्त्रतः ।
प्राचीनाग्रेषु वै देवान् याम्याग्रेषु तथा पितृन् ॥
ब्रह्मोवाच । देवान् पितृंस्तथा चान्यान् सन्तर्प्याचम्य वाग्यतः ।
हस्तमात्रं चतुष्कोणं चतुर्द्वारं सुशोभनम् ॥
पुरं विलिख्य भो विप्रास्तीरे तस्य महोदधेः ।
मध्ये तत्र लिखेत् पद्ममष्टपत्त्रं सकर्णिकम् ॥
एवं मण्डलमालिख्य पूजयेत् तत्र भो द्विजाः ।
अष्टाक्षरविधानेन नारायणमजं विभुम् ॥
अतः परं प्रवक्ष्यामि कायशोधनमुत्तमम् ।
अकारं हृदये ध्यात्वा चक्ररेखासमन्वितम् ॥
ज्वलन्तं त्रिशिखं चैव दहन्तं पापनाशनम् ।
चन्द्रमण्डलमध्यस्थं राकारं मूर्ध्नि चिन्तयेत् ॥
शुक्लवर्णं प्रवर्षन्तममृतं प्लावयन् महीम् ।
एवं निर्धूतपापस्तु दिव्यदेहस्ततो भवेत् ॥
अष्टाक्षरं ततो मन्त्रं न्यसेद् एवात्मनो बुधः ।
वामपादं समारभ्य क्रमशश्चैव विन्यसेत् ॥
पञ्चाङ्गं वैष्णवं चैव चतुर्व्यूहं तथैव च ।
करशुद्धिं प्रकुर्वीत मूलमन्त्रेण साधकः ॥
एकैकं चैव वर्णं तु अङ्गुलीषु पृथक् पृथक् ।
ओङ्कारं पृथिवीं शुक्लां वामपादे तु विन्यसेत् ॥
नकारः शाम्भवः श्यामो दक्षिणे तु व्यवस्थितः ।
मोकारं कालमेवाहुर्वामकट्यां निधापयेत् ॥
नाकारः सर्वबीजं तु दक्षिणस्यां व्यवस्थितः ।
राकारस्तेज इत्याहुर्नाभिदेशे व्यवस्थितः ॥
वायव्योऽयं यकारस्तु वामस्कन्धे समाश्रितः ।
णाकारः सर्वगो ज्ञेयो दक्षिणांसे व्यवस्थितः ।
यकारोऽयं शिरस्थश्च यत्र लोकाः प्रतिष्ठिताः ॥
ओं विष्णवे नमः शिरः ओं ज्वलनाय नमः शिखा ।
ओं विष्णवे नमः कवचमों विष्णवे नमः स्फुरणं दिशोबन्धाय ।
ओं हुम्फडस्त्रमों शिरसि शुक्लो वासुदेव इति ।
ओं आं ललाटे रक्तः सङ्कर्षणो गरुत्मान् वह्निस्तेज आदित्य इति ।
ओं आं ग्रीवायां पीतः प्रद्युम्नो वायुमेघ इति ।
ओं आं हृदये कृष्णोऽनिरुद्धः सर्वशक्तिसमन्वित इति ।
एवं चतुर्व्यूहमात्मानं कृत्वा ततः कर्म समाचरेत् ॥
ममाग्रेऽवस्थितो विष्णुः पृष्ठतश्चापि केशवः ।
गोविन्दो दक्षिणे पार्श्वे वामे तु मधुसूदनः ॥
उपरिष्टात् तु वैकुण्ठो वाराहः पृथिवीतले ।
अवान्तरदिशो यास्तु तासु सर्वासु माधवः ॥
गच्छतस्तिष्ठतो वापि जाग्रतः स्वपतोऽपि वा ।
नरसिंहकृता गुप्तिर्वासुदेवमयो ह्यहम् ॥
एवं विष्णुमयो भूत्वा ततः कर्म समारभेत् ।
यथा देहे तथा देवे सर्वतत्त्वानि योजयेत् ॥
ततश्चैव प्रकुर्वीत प्रोक्षणं प्रणवेन तु ।
फट्कारान्तं समुद्दिष्टं सर्वविघ्नहरं शुभम् ॥
तत्रार्कचन्द्रवह्नीनां मण्डलानि विचिन्तयेत् ।
पद्ममध्ये न्यसेद् विष्णुं पवनस्याम्बरस्य च ॥
ततो विचिन्त्य हृदय ओङ्कारं ज्योतीरूपिणम् ।
कर्णिकायां समासीनं ज्योतीरूपं सनातनम् ॥
अष्टाक्षरं ततो मन्त्रं विन्यसेच्च यथाक्रमम् ।
तेन व्यस्तसमस्तेन पूजनं परमं स्मृतम् ॥
द्वादशाक्षरमन्त्रेण यजेद् देवं सनातनम् ।
ततोऽवधार्य हृदये कर्णिकायां बहिर्न्यसेत् ॥
चतुर्भुजं महासत्त्वं सूर्यकोटिसमप्रभम् ।
चिन्तयित्वा महायोगं ज्योतीरूपं सनातनम् ।
ततश्चावाहयेन् मन्त्रं क्रमेणाचिन्त्य मानसे ॥
आवाहनमन्त्रः । मीनरूपो वराहश्च नरसिंहोऽथ वामनः ।
आयातु देवो वरदो मम नारायणोऽग्रतः ।
ओं नमो नारायणाय नमः ॥
स्थापनमन्त्रः । कर्णिकायां सुपीठेऽत्र पद्मकल्पितमासनम् ।
सर्वसत्त्वहितार्थाय तिष्ठ त्वं मधुसूदन ।
ओं नमो नारायणाय नमः ॥
अर्घमन्त्रः । ओं त्रैलोक्यपतीनां पतये देवदेवाय
हृषीकेशाय विष्णवे नमः ।
ओं नमो नारायणाय नमः ॥
पाद्यमन्त्रः । ओं पाद्यं पादयोर्देव पद्मनाभ सनातन ।
विष्णो कमलपत्त्राक्ष गृहाण मधुसूदन ।
ओं नमो नारायणाय नमः ॥
मधुपर्कमन्त्रः । मधुपर्कं महादेव ब्रह्माद्यैः कल्पितं तव ।
मया निवेदितं भक्त्या गृहाण पुरुषोत्तम ।
ओं नमो नारायणाय नमः ॥
आचमनीयमन्त्रः । मन्दाकिन्याः सितं वारि सर्वपापहरं शिवम् ।
गृहाणाचमनीयं त्वं मया भक्त्या निवेदितम् ।
ओं नमो नारायणाय नमः ॥
स्नानमन्त्रः । त्वमापः पृथिवी चैव ज्योतिस्त्वं वायुरेव च ।
लोकेश वृत्तिमात्रेण वारिणा स्नापयाम्यहम् ।
ओं नमो नारायणाय नमः ॥
वस्त्रमन्त्रः । देवतत्त्वसमायुक्त यज्ञवर्णसमन्वित ।
स्वर्णवर्णप्रभे देव वाससी तव केशव ।
ओं नमो नारायणाय नमः ॥
विलेपनमन्त्रः । शरीरं ते न जानामि चेष्टां चैव च केशव ।
मया निवेदितो गन्धः प्रतिगृह्य विलिप्यताम् ।
ओं नमो नारायणाय नमः ॥
उपवीतमन्त्रः । ऋग्यजुःसाममन्त्रेण त्रिवृतं पद्मयोनिना ।
सावित्रीग्रन्थिसंयुक्तमुपवीतं तवार्पये ।
ओं नमो नारायणाय नमः ॥
अलङ्कारमन्त्रः । दिव्यरत्नसमायुक्त वह्निभानुसमप्रभ ।
गात्राणि तव शोभन्तु सालङ्काराणि माधव ।
ओं नमो नारायणाय नमः ॥
ओं नम इति प्रत्यक्षरं समस्तेन मूलमन्त्रेण वा पूजयेत् ॥
धूपमन्त्रः । वनस्पतिरसो दिव्यो गन्धाढ्यः सुरभिश्च ते ।
मया निवेदितो भक्त्या धूपोऽयं प्रतिगृह्यताम् ।
ओं नमो नारायणाय नमः ॥
दीपमन्त्रः । सूर्यचन्द्रसमो ज्योतिर्विद्युदग्न्योस्तथैव च ।
त्वमेव ज्योतिषां देव दीपोऽयं प्रतिगृह्यताम् ।
ओं नमो नारायणाय नमः ॥
नैवेद्यमन्त्रः । अन्नं चतुर्विधं चैव रसैः षड्भिः समन्वितम् ।
मया निवेदितं भक्त्या नैवेद्यं तव केशव ।
ओं नमो नारायणाय नमः ॥
पूर्वे दले वासुदेवं याम्ये सङ्कर्षणं न्यसेत् ।
प्रद्युम्नं पश्चिमे कुर्याद् अनिरुद्धं तथोत्तरे ॥
वाराहं च तथाग्नेये नरसिंहं च नैरृते ।
वायव्ये माधवं चैव तथैशाने त्रिविक्रमम् ॥
तथाष्टाक्षरदेवस्य गरुडं पुरतो न्यसेत् ।
वामपार्श्वे तथा चक्रं शङ्खं दक्षिणतो न्यसेत् ॥
तथा महागदां चैव न्यसेद् देवस्य दक्षिणे ।
ततः शार्ङ्गं धनुर्विद्वान् न्यसेद् देवस्य वामतः ॥
दक्षिणेनेषुधी दिव्ये खड्गं वामे च विन्यसेत् ।
श्रियं दक्षिणतः स्थाप्य पुष्टिमुत्तरतो न्यसेत् ॥
वनमालां च पुरतस्ततः श्रीवत्सकौस्तुभौ ।
विन्यसेद् धृदयादीनि पूर्वादिषु चतुर्दिशम् ॥
ततोऽस्त्रं देवदेवस्य कोणे चैव तु विन्यसेत् ।
इन्द्रमग्निं यमं चैव नैरृतं वरुणं तथा ॥
वायुं धनदमीशानमनन्तं ब्रह्मणा सह ।
पूजयेत् तान्त्रिकैर्मन्त्रैरधश्चोर्ध्वं तथैव च ॥
एवं सम्पूज्य देवेशं मण्डलस्थं जनार्दनम् ।
लभेद् अभिमतान् कामान् नरो नास्त्यत्र संशयः ॥
अनेनैव विधानेन मण्डलस्थं जनार्दनम् ।
पूजितं यः सम्पश्येत स विशेद् विष्णुमव्ययम् ॥
सकृद् अप्यर्चितो येन विधिनानेन केशवः ।
जन्ममृत्युजरां तीर्त्वा स विष्णोः पदमाप्नुयात् ॥
यः स्मरेत् सततं भक्त्या नारायणमतन्द्रितः ।
अन्वहं तस्य वासाय श्वेतद्वीपः प्रकल्पितः ॥
ओङ्कारादिसमायुक्तं नमःकारान्तदीपितम् ।
तन्नाम सर्वतत्त्वानां मन्त्र इत्यभिधीयते ॥
अनेनैव विधानेन गन्धपुष्पं निवेदयेत् ।
एकैकस्य प्रकुर्वीत यथोद्दिष्टं क्रमेण तु ॥
मुद्रास्ततो निबध्नीयाद् यथोक्तक्रमचोदिताः ।
जपं चैव प्रकुर्वीत मूलमन्त्रेण मन्त्रवित् ॥
अष्टाविंशतिमष्टौ वा शतमष्टोत्तरं तथा ।
कामेषु च यथाप्रोक्तं यथाशक्ति समाहितः ॥
पद्मं शङ्खश्च श्रीवत्सो गदा गरुड एव च ।
चक्रं खड्गश्च शार्ङ्गं च अष्टौ मुद्राः प्रकीर्तिताः ॥
विसर्जनमन्त्रः । गच्छ गच्छ परं स्थानं पुराणपुरुषोत्तम ।
यत्र ब्रह्मादयो देवा विन्दन्ति परमं पदम् ।
।.।
अर्चनं ये न जानन्ति हरेर्मन्त्रैर्यथोदितम् ।
ते तत्र मूलमन्त्रेण पूजयन्त्वच्युतं सदा ॥
ब्रह्मोवाच । एवं सम्पूज्य विधिवद् भक्त्या तं पुरुषोत्तमम् ।
प्रणम्य शिरसा पश्चात् सागरं च प्रसादयेत् ॥
प्राणस्त्वं सर्वभूतानां योनिश्च सरितां पते ।
तीर्थराज नमस्तेऽस्तु त्राहि मामच्युतप्रिय ॥
स्नात्वैवं सागरे सम्यक् तस्मिन् क्षेत्रवरे द्विजाः ।
तीरे चाभ्यर्च्य विधिवन् नारायणमनामयम् ॥
रामं कृष्णं सुभद्रां च प्रणिपत्य च सागरम् ।
शतानामश्वमेधानां फलं प्राप्नोति मानवः ॥
सर्वपापविनिर्मुक्तः सर्वदुःखविवर्जितः ।
वृन्दारक इव श्रीमान् रूपयौवनगर्वितः ॥
विमानेनार्कवर्णेन दिव्यगन्धर्वनादिना ।
कुलैकविंशमुद्धृत्य विष्णुलोकं स गच्छति ॥
भुक्त्वा तत्र वरान् भोगान् क्रीडित्वा चाप्सरैः सह ।
मन्वन्तरशतं साग्रं जरामृत्युविवर्जितः ॥
पुण्यक्षयाद् इहायातः कुले सर्वगुणान्विते ।
रूपवान् सुभगः श्रीमान् सत्यवादी जितेन्द्रियः ॥
वेदशास्त्रार्थविद् विप्रो भवेद् यज्वा तु वैष्णवः ।
योगं च वैष्णवं प्राप्य ततो मोक्षमवाप्नुयात् ॥
ग्रहोपरागे सङ्क्रान्त्यामयने विषुवे तथा ।
युगादिषु षडशीत्यां व्यतीपाते दिनक्षये ॥
आषाढ्यां चैव कार्त्तिक्यां माघ्यां वान्ये शुभे तिथौ ।
ये तत्र दानं विप्रेभ्यः प्रयच्छन्ति सुमेधसः ॥
फलं सहस्रगुणितमन्यतीर्थाल्लभन्ति ते ।
पितृणां ये प्रयच्छन्ति पिण्डं तत्र विधानतः ॥
अक्षयां पितरस्तेषां तृप्तिं सम्प्राप्नुवन्ति वै ।
एवं स्नानफलं सम्यक् सागरस्य मयोदितम् ॥
दानस्य च फलं विप्राः पिण्डदानस्य चैव हि ।
धर्मार्थमोक्षफलदमायुष्कीर्तियशस्करम् ॥
भुक्तिमुक्तिफलं नृणां धन्यं दुःस्वप्ननाशनम् ।
सर्वपापहरं पुण्यं सर्वकामफलप्रदम् ॥
नास्तिकाय न वक्तव्यं पुराणं च द्विजोत्तमाः ।
तावद् गर्जन्ति तीर्थानि माहात्म्यैः स्वैः पृथक् पृथक् ॥
यावन् न तीर्थराजस्य माहात्म्यं वर्ण्यते द्विजाः ।
पुष्करादीनि तीर्थानि प्रयच्छन्ति स्वकं फलम् ॥
तीर्थराजस्तु स पुनः सर्वतीर्थफलप्रदः ।
भूतले यानि तीर्थानि सरितश्च सरांसि च ॥
विशन्ति सागरे तानि तेनासौ श्रेष्ठतां गतः ।
राजा समस्ततीर्थानां सागरः सरितां पतिः ॥
तस्मात् समस्ततीर्थेभ्यः श्रेष्ठोऽसौ सर्वकामदः ।
तमो नाशं यथाभ्येति भास्करेऽभ्युदिते द्विजाः ॥
स्नानेन तीर्थराजस्य तथा पापस्य सङ्क्षयः ।
तीर्थराजसमं तीर्थं न भूतं न भविष्यति ॥
अधिष्ठानं यदा यत्र प्रभोर्नारायणस्य वै ।
कः शक्नोति गुणान् वक्तुं तीर्थराजस्य भो द्विजाः ॥
कोट्यो नवनवत्यस्तु यत्र तीर्थानि सन्ति वै ।
तस्मात् स्नानं च दानं च होमं जप्यं सुरार्चनम् ।
यत् किञ्चित् क्रियते तत्र चाक्षयं क्रियते द्विजाः ॥
ब्रह्मोवाच । ततो गच्छेद् द्विजश्रेष्ठास्तीर्थं यज्ञाङ्गसम्भवम् ।
इन्द्रद्युम्नसरो नाम यत्रास्ते पावनं शुभम् ॥
गत्वा तत्र शुचिर्धीमान् आचम्य मनसा हरिम् ।
ध्यात्वोपस्थाय च जलमिमं मन्त्रमुदीरयेत् ॥
अश्वमेधाङ्गसम्भूत तीर्थ सर्वाघनाशन ।
स्नानं त्वयि करोम्यद्य पापं हर नमोऽस्तु ते ॥
एवमुच्चार्य विधिवत् स्नात्वा देवान् ऋषीन् पितृन् ।
तिलोदकेन चान्यांश्च सन्तर्प्याचम्य वाग्यतः ॥
दत्त्वा पितृणां पिण्डांश्च सम्पूज्य पुरुषोत्तमम् ।
दशाश्वमेधिकं सम्यक् फलं प्राप्नोति मानवः ॥
सप्तावरान् सप्त परान् वंशान् उद्धृत्य देववत् ।
कामगेन विमानेन विष्णुलोकं स गच्छति ॥
भुक्त्वा तत्र सुखान् भोगान् यावच्चन्द्रार्कतारकम् ।
च्युतस्तस्माद् इहायातो मोक्षं च लभते ध्रुवम् ॥
एवं कृत्वा पञ्चतीर्थीमेकादश्यामुपोषितः ।
ज्येष्ठशुक्लपञ्चदश्यां यः पश्येत् पुरुषोत्तमम् ॥
स पूर्वोक्तं फलं प्राप्य क्रीडित्वा वाच्युतालये ।
प्रयाति परमं स्थानं यस्मान् नावर्तते पुनः ॥
मुनय ऊचुः । मासान् अन्यान् परित्यज्य माघादीन् प्रपितामह ।
प्रशंससि कथं ज्येष्ठं ब्रूहि तत्कारणं प्रभो ॥
ब्रह्मोवाच । शृणुध्वं मुनिशार्दूलाः प्रवक्ष्यामि समासतः ।
ज्येष्ठं मासं यथा तेभ्यः प्रशंसामि पुनः पुनः ॥
पृथिव्यां यानि तीर्थानि सरितश्च सरांसि च ।
पुष्करिण्यस्तडागानि वाप्यः कूपास्तथा ह्रदाः ॥
नानानद्यः समुद्राश्च सप्ताहं पुरुषोत्तमे ।
ज्येष्ठशुक्लदशम्यादि प्रत्यक्षं यान्ति सर्वदा ॥
स्नानदानादिकं तस्माद् देवताप्रेक्षणं द्विजाः ।
यत् किञ्चित् क्रियते तत्र तस्मिन् कालेऽक्षयं भवेत् ॥
शुक्लपक्षस्य दशमी ज्येष्ठे मासि द्विजोत्तमाः ।
हरते दश पापानि तस्माद् दशहरा स्मृता ॥
यस्तस्यां हलिनं कृष्णं पश्येद् भद्रां सुसंयतः ।
सर्वपापविनिर्मुक्तो विष्णुलोकं व्रजेन् नरः ॥
उत्तरे दक्षिणे विप्रास्त्वयने पुरुषोत्तमम् ।
दृष्ट्वा रामं सुभद्रां च विष्णुलोकं व्रजेन् नरः ॥
नरो दोलागतं दृष्ट्वा गोविन्दं पुरुषोत्तमम् ।
फाल्गुन्यां प्रयतो भूत्वा गोविन्दस्य पुरं व्रजेत् ॥
विषुवद्दिवसे प्राप्ते पञ्चतीर्थीं विधानतः ।
कृत्वा सङ्कर्षणं कृष्णं दृष्ट्वा भद्रां च
भो द्विजाः ॥
नरः समस्तयज्ञानां फलं प्राप्नोति दुर्लभम् ।
विमुक्तः सर्वपापेभ्यो विष्णुलोकं च गच्छति ॥
यः पश्यति तृतीयायां कृष्णं चन्दनरूषितम् ।
वैशाखस्यासिते पक्षे स यात्यच्युतमन्दिरम् ॥
ज्यैष्ठ्यां ज्येष्ठर्क्षयुक्तायां यः पश्येत् पुरुषोत्तमम् ।
कुलैकविंशमुद्धृत्य विष्णुलोकं स गच्छति ॥
ब्रह्मोवाच । यदा भवेन् महाज्यैष्ठी राशिनक्षत्रयोगतः ।
प्रयत्नेन तदा मर्त्यैर्गन्तव्यं पुरुषोत्तमम् ॥
कृष्णं दृष्ट्वा महाज्यैष्ठ्यां रामं भद्रां च भो द्विजाः ।
नरो द्वादशयात्रायाः फलं प्राप्नोति चाधिकम् ॥
प्रयागे च कुरुक्षेत्रे नैमिषे पुष्करे गये ।
गङ्गाद्वारे कुशावर्ते गङ्गासागरसङ्गमे ॥
कोकामुखे शूकरे च मथुरायां मरुस्थले ।
शालग्रामे वायुतीर्थे मन्दरे सिन्धुसागरे ॥
पिण्डारके चित्रकूटे प्रभासे कनखले द्विजाः ।
शङ्खोद्धारे द्वारकायां तथा बदरिकाश्रमे ॥
लोहकुण्डे चाश्वतीर्थे सर्वपापप्रमोचने ।
कामालये कोटितीर्थे तथा चामरकण्टके ॥
लोहार्गले जम्बुमार्गे सोमतीर्थे पृथूदके ।
उत्पलावर्तके चैव पृथुतुङ्गे सुकुब्जके ॥
एकाम्रके च केदारे काश्यां च विरजे द्विजाः ।
कालञ्जरे च गोकर्णे श्रीशैले गन्धमादने ॥
महेन्द्रे मलये विन्ध्ये पारियात्रे हिमालये ।
सह्ये च शुक्तिमन्ते च गोमन्ते चार्बुदे तथा ॥
गङ्गायां सर्वतीर्थेषु यामुनेषु च भो द्विजाः ।
सारस्वतेषु गोमत्यां ब्रह्मपुत्रेषु सप्तसु ॥
गोदावरी भीमरथी तुङ्गभद्रा च नर्मदा ।
तापी पयोउष्णी कावेरी शिप्रा चर्मण्वती द्विजाः ॥
वितस्ता चन्द्रभागा च शतद्रुर्बाहुदा तथा ।
ऋषिकुल्या कुमारी च विपाशा च दृषद्वती ॥
शरयूर्नाकगङ्गा च गण्डकी च महानदी ।
कौशिकी करतोया च त्रिस्रोता मधुवाहिनी ॥
महानदी वैतरणी याश्चान्या नानुकीर्तिताः ।
अथवा किं बहूक्तेन भाषितेन द्विजोत्तमाः ॥
पृथिव्यां सर्वतीर्थेषु सर्वेष्वायतनेषु च ।
सागरेषु च शैलेषु नदीषु च सरःसु च ॥
यत् फलं स्नानदानेन राहुग्रस्ते दिवाकरे ।
तत् फलं कृष्णमालोक्य महाज्यैष्ठ्यां लभेन् नरः ॥
तस्मात् सर्वप्रयत्नेन गन्तव्यं पुरुषोत्तमे ।
महाज्यैष्ठ्यां मुनिश्रेष्ठा सर्वकामफलेप्सुभिः ॥
दृष्ट्वा रामं महाज्येष्ठं कृष्णं सुभद्रया सह ।
विष्णुलोकं नरो याति समुद्धृत्य समं कुलम् ॥
भुक्त्वा तत्र वरान् भोगान् यावद् आभूतसम्प्लवम् ।
पुण्यक्षयाद् इहागत्य चतुर्वेदी द्विजो भवेत् ॥
स्वधर्मनिरतः शान्तः कृष्णभक्तो जितेन्द्रियः ।
वैष्णवं योगमास्थाय ततो मोक्षमवाप्नुयात् ॥
मुनय ऊचुः । कस्मिन् काले भवेत् स्नानं कृष्णस्य कमलोद्भव ।
विधिना केन तद् ब्रूहि ततो विधिविदां वर ॥
ब्रह्मोवाच । शृणुध्वं मुनयः स्नानं कृष्णस्य वदतो मम ।
रामस्य च सुभद्रायाः पुण्यं सर्वाघनाशनम् ॥
मासि ज्येष्ठे च सम्प्राप्ते नक्षत्रे चन्द्रदैवते ।
पौर्णमास्यां तदा स्नानं सर्वकालं हरेर्द्विजाः ॥
सर्वतीर्थमयः कूपस्तत्रास्ते निर्मलः शुचिः ।
तदा भोगवती तत्र प्रत्यक्षा भवति द्विजाः ॥
तस्माज्ज्यैष्ठ्यां समुद्धृत्य हैमाढ्यैः कलशैर्जलम् ।
कृष्णरामाभिषेकार्थं सुभद्रायाश्च भो द्विजाः ॥
कृत्वा सुशोभनं मञ्चं पताकाभिरलङ्कृतम् ।
सुदृढं सुखसञ्चारं वस्त्रैः पुष्पैरलङ्कृतम् ॥
विस्तीर्णं धूपितं धूपैः स्नानार्थं रामकृष्णयोः ।
सितवस्त्रपरिच्छन्नं मुक्ताहारावलम्बितम् ॥
तत्र नानाविधैर्वाद्यैः कृष्णं नीलाम्बरं द्विजाः ।
मध्ये सुभद्रां चास्थाप्य जयमङ्गलनिस्वनैः ॥
ब्राह्मणैः क्षत्रियैर्वैश्यैः शूद्रैश्चान्यैश्च जातिभिः ।
अनेकशतसाहस्रैर्वृतं स्त्रीपुरुषैर्द्विजाः ॥
गृहस्थाः स्नातकाश्चैव यतयो ब्रह्मचारिणः ।
स्नापयन्ति तदा कृष्णं मञ्चस्थं सहलायुधम् ॥
तथा समस्ततीर्थानि पूर्वोक्तानि द्विजोत्तमाः ।
स्वोदकैः पुष्पमिश्रैश्च स्नापयन्ति पृथक् पृथक् ॥
पश्चात् पटहशङ्खाद्यैर्भेरीमुरजनिस्वनैः ।
काहलैस्तालशब्दैश्च मृदङ्गैर्झर्झरैस्तथा ॥
अन्यैश्च विविधैर्वाद्यैर्घण्टास्वनविभूषितैः ।
स्त्रीणां मङ्गलशब्दैश्च स्तुतिशब्दैर्मनोहरैः ॥
जयशब्दैस्तथा स्तोत्रैर्वीणावेणुनिनादितैः ।
श्रूयते सुमहाञ् शब्दः सागरस्येव गर्जतः ॥
मुनीनां वेदशब्देन मन्त्रशब्दैस्तथापरैः ।
नानास्तोत्ररवैः पुण्यैः सामशब्दोपबृंहितैः ॥
यतिभिः स्नातकैश्चैव गृहस्थैर्ब्रह्मचारिभिः ।
स्नानकाले सुरश्रेष्ठ स्तुवन्ति परया मुदा ॥
श्यामैर्वेश्याजनैश्चैव कुचभारावनामिभिः ।
पीतरक्ताम्बराभिश्च माल्यदामावनामिभिः ॥
सरत्नकुण्डलैर्दिव्यैः सुवर्णस्तबकान्वितैः ।
चामरै रत्नदण्डैश्च वीज्येते रामकेशवौ ॥
यक्षविद्याधरैः सिद्धैः किंनरैश्चाप्सरोगणैः ।
परिवार्याम्बरगतैर्देवगन्धर्वचारणैः ॥
आदित्या वसवो रुद्राः साध्या विश्वे मरुद्गणाः ।
लोकपालास्तथा चान्ये स्तुवन्ति पुरुषोत्तमम् ॥
नमस्ते देवदेवेश पुराण पुरुषोत्तम ।
सर्गस्थित्यन्तकृद् देव लोकनाथ जगत्पते ॥
त्रैलोक्यधारिणं देवं ब्रह्मण्यं मोक्षकारणम् ।
तं नमस्यामहे भक्त्या सर्वकामफलप्रदम् ॥
स्तुत्वैवं विबुधाः कृष्णं रामं चैव महाबलम् ।
सुभद्रां च मुनिश्रेष्ठास्तदाकाशे व्यवस्थिताः ॥
गायन्ति देवगन्धर्वा नृत्यन्त्यप्सरसस्तथा ।
देवतूर्याण्यवाद्यन्त वाता वान्ति सुशीतलाः ॥
पुष्पमिश्रं तदा मेघा वर्षन्त्याकाशगोचराः ।
जयशब्दं च कुर्वन्ति मुनयः सिद्धचारणाः ॥
शक्राद्या विबुधाः सर्व ऋषयः पितरस्तथा ।
प्रजानां पतयो नागा ये चान्ये स्वर्गवासिनः ॥
ततो मङ्गलसम्भारैर्विधिमन्त्रपुरस्कृतम् ।
आभिषेचनिकं द्रव्यं गृहीत्वा देवतागणाः ॥
इन्द्रो विष्णुर्महावीर्यः सूर्याचन्द्रमसौ तथा ।
धाता चैव विधाता च तथा चैवानिलानलौ ॥
पूषा भगोऽर्यमा त्वष्टा अंशुनैव विवस्वता ।
पत्नीभ्यां सहितो धीमान् मित्रेण वरुणेन च ॥
रुद्रैर्वसुभिरादित्यैरश्विभ्यां च वृतः प्रभुः ।
विश्वैर्देवैर्मरुद्भिश्च साध्यैश्च पितृभिः सह ॥
गन्धर्वैरप्सरोभिश्च यक्षराक्षसपन्नगैः ।
देवर्षिभिरसङ्ख्येयैस्तथा ब्रह्मर्षिभिर्वरैः ॥
वैखानसैर्वालखिल्यैर्वाय्वाहारैर्मरीचिपैः ।
भृगुभिश्चाङ्गिरोभिश्च सर्वविद्यासुनिष्ठितैः ॥
सर्वविद्याधरैः पुण्यैर्योगसिद्धिभिरावृतः ।
पितामहः पुलस्त्यश्च पुलहश्च महातपाः ॥
अङ्गिराः कश्यपोऽत्रिश्च मरीचिर्भृगुरेव च ।
क्रतुर्हरः प्रचेताश्च मनुर्दक्षस्तथैव च ॥
ऋतवश्च ग्रहाश्चैव ज्योतींषि च द्विजोत्तमाः ।
मूर्तिमत्यश्च सरितो देवाश्चैव सनातनाः ॥
समुद्राश्च ह्रदाश्चैव तीर्थानि विविधानि च ।
पृथिवी द्यौर्दिशश्चैव पादपाश्च द्विजोत्तमाः ॥
अदितिर्देवमाता च ह्रीः श्रीः स्वाहा सरस्वती ।
उमा शची सिनीवाली तथा चानुमतिः कुहूः ॥
राका च धिषणा चैव पत्न्यश्चान्या दिवौकसाम् ।
हिमवांश्चैव विन्ध्यश्च मेरुश्चानेकशृङ्गवान् ॥
ऐरावतः सानुचरः कलाकाष्ठास्तथैव च ।
मासार्धं मासर्तवस्तथा रात्र्यहनी समाः ॥
उच्चैःश्रवा हयश्रेष्ठो नागराजश्च वामनः ।
अरुणो गरुडश्चैव वृक्षाश्चौषधिभिः सह ॥
धर्मश्च भगवान् देवः समाजग्मुर्हि सङ्गताः ।
कालो यमश्च मृत्युश्च यमस्यानुचराश्च ये ॥
बहुलत्वाच्च नोक्ता ये विविधा देवतागणाः ।
ते देवस्याभिषेकार्थं समायान्ति ततस्ततः ॥
गृहीत्वा ते तदा विप्राः सर्वे देवा दिवौकसः ।
आभिषेचनिकं द्रव्यं मङ्गलानि च सर्वशः ॥
दिव्यसम्भारसंयुक्तैः कलशैः काञ्चनैर्द्विजाः ।
सारस्वतीभिः पुण्याभिर्दिव्यतोयाभिरेव च ॥
तोयेनाकाशगङ्गायाः कृष्णं रामेण सङ्गतम् ।
सपुष्पैः काञ्चनैः कुम्भैः स्नापयन्त्यवनिस्थिताः ॥
सञ्चरन्ति विमानानि देवानामम्बरे तथा ।
उच्चावचानि दिव्यानि कामगानि स्थिराणि च ॥
दिव्यरत्नविचित्राणि सेवितान्यप्सरोगणैः ।
गीतैर्वाद्यैः पताकाभिः शोभितानि समन्ततः ॥
एवं तदा मुनिश्रेष्ठाः कृष्णं रामेण सङ्गतम् ।
स्नापयित्वा सुभद्रां च संस्तुवन्ति मुदान्विताः ॥
जय जय लोकपाल भक्तरक्षक जय जय प्रणतवत्सल
जय जय भूतचरण जय जयादिदेव बहुकारण जय जय वासुदेव
जय जयासुरसंहरण जय जय दिव्यमीन जय जय त्रिदशवर जय
जय जलधिशयन ।
जय जय योगिवर जय जय सूर्यनेत्र जय जय देवराज
जय जय कैटभारे जय जय वेदवर जय जय कूर्मरूप जय जय
यज्ञवर जय जय कमलनाभ जय जय शैलचर ।
जय जय योगशायिञ् जय जय वेगधर जय जय
विश्वमूर्ते जय जय चक्रधर जय जय भूतनाथ जय जय
धरणीधर जय जय शेषशायिञ् जय जय पीतवासो जय जय
सोमकान्त ।
जय जय योगवास जय जय दहनवक्त्र जय जय
धर्मवास जय जय गुणनिधान जय जय श्रीनिवास जय जय
गरुडगमन जय जय सुखनिवास जय जय धर्मकेतो जय जय
महीनिवास ।
जय जय गहनचरित्र जय जय योगिगम्य जय जय
मखनिवास जय जय वेदवेद्य जय शान्तिकर जय जय योगिचिन्त्य
जय जय पुष्टिकर जय जय ज्ञानमूर्ते जय जय कमलाकर ।
जय जय भाववेद्य जय जय मुक्तिकर जय जय विमलदेह
जय जय सत्त्वनिलय जय जय गुणसमृद्ध जय जय यज्ञकर
जय जय गुणविहीन जय जय मोक्षकर जय जय भूशरण्य ।
जय जय कान्तियुत जय जय लोकशरण जय जय
लक्ष्मीयुत जय जय पङ्कजाक्ष जय जय सृष्टिकर जय जय
योगयुत जय जयातसीकुसुमश्यामदेह जय जय समुद्राविष्टदेह जय
जय लक्ष्मीपङ्कजषट्चरण ।
जय जय भक्तवश जय जय लोककान्त जय जय
परमशान्त जय जय परमसार जय जय चक्रधर जय जय
भोगियुत जय जय नीलाम्बर जय जय शान्तिकर जय जय मोक्षकर
जय जय कलुषहर ॥
जय कृष्ण जगन्नाथ जय सङ्कर्षणानुज ।
जय पद्मपलाशाक्ष जय वाञ्छाफलप्रद ॥
जय मालावृतोरस्क जय चक्रगदाधर ।
जय पद्मालयाकान्त जय विष्णो नमोऽस्तु ते ॥
ब्रह्मोवाच । एवं स्तुत्वा तदा देवाः शक्राद्या हृष्टमानसाः ।
सिद्धचारणसङ्घाश्च ये चान्ये स्वर्गवासिनः मुनयो
वालखिल्याश्च कृष्णं रामेण सङ्गतम् ।
सुभद्रां च मुनिश्रेष्ठाः प्रणिपत्याम्बरे स्थिताः ॥
दृष्ट्वा स्तुत्वा नमस्कृत्वा तदा ते त्रिदिवौकसः ।
कृष्णं रामं सुभद्रां च यान्ति स्वं स्वं निवेशनम् ॥
सञ्चरन्ति विमानानि देवानामम्बरे तदा ।
उच्चावचानि दिव्यानि कामगानि स्थिराणि च ॥
दिव्यरत्नविचित्राणि सेवितान्यप्सरोगणैः ।
गीतैर्वाद्यैः पताकाभिः शोभितानि समन्ततः ॥
तस्मिन् काले तु ये मर्त्याः पश्यन्ति पुरुषोत्तमम् ।
बलभद्रं सुभद्रां च ते यान्ति पदमव्ययम् ॥
सुभद्रारामसहितं मञ्चस्थं पुरुषोत्तमम् ।
दृष्ट्वा निरामयं स्थानं यान्ति नास्त्यत्र संशयः ॥
कपिलाशतदानेन यत् फलं पुष्करे स्मृतम् ।
तत् फलं कृष्णमालोक्य मञ्चस्थं सहलायुधम् ।
सुभद्रां च मुनिश्रेष्ठाः प्राप्नोति शुभकृन् नरः ॥
कन्याशतप्रदानेन यत् फलं समुदाहृतम् ।
तत् फलं कृष्णमालोक्य मञ्चस्थं लभते नरः ॥
सुवर्णशतनिष्काणां दानेन यत् फलं स्मृतम् ।
तत् फलं कृष्णमालोक्य मञ्चस्थं लभते नरः ॥
गोसहस्रप्रदानेन यत् फलं परिकीर्तितम् ।
तत् फलं कृष्णमालोक्य मञ्चस्थं लभते नरः ॥
भूमिदानेन विधिवद् यत् फलं समुदाहृतम् ।
तत् फलं कृष्णमालोक्य मञ्चस्थं लभते नरः ॥
यत् फलं चान्नदानेन अर्घातिथ्येन कीर्तितम् ।
तत् फलं कृष्णमालोक्य मञ्चस्थं लभते नरः ॥
वृषोत्सर्गेण विधिवद् यत् फलं समुदाहृतम् ।
तत् फलं कृष्णमालोक्य मञ्चस्थं लभते नरः ॥
यत् फलं तोयदानेन ग्रीष्मे वान्यत्र कीर्तितम् ।
तत् फलं कृष्णमालोक्य मञ्चस्थं लभते नरः ॥
तिलधेनुप्रदानेन यत् फलं सम्प्रकीर्तितम् ।
तत् फलं कृष्णमालोक्य मञ्चस्थं लभते नरः ॥
गजाश्वरथदानेन यत् फलं समुदाहृतम् ।
तत् फलं कृष्णमालोक्य मञ्चस्थं लभते नरः ॥
सुवर्णशृङ्गीदानेन यत् फलं समुदाहृतम् ।
तत् फलं कृष्णमालोक्य मञ्चस्थं लभते नरः ॥
जलधेनुप्रदानेन यत् फलं समुदाहृतम् ।
तत् फलं कृष्णमालोक्य मञ्चस्थं लभते नरः ॥
दानेन घृतधेन्वाश्च फलं यत् समुदाहृतम् ।
तत् फलं कृष्णमालोक्य मञ्चस्थं लभते नरः ॥
चान्द्रायणेन चीर्णेन यत् फलं समुदाहृतम् ।
तत् फलं कृष्णमालोक्य मञ्चस्थं लभते नरः ॥
मासोपवासैर्विधिवद् यत् फलं समुदाहृतम् ।
तत् फलं कृष्णमालोक्य मञ्चस्थं लभते नरः ॥
अथ किं बहुनोक्तेन भाषितेन पुनः पुनः ।
तस्य देवस्य माहात्म्यं मञ्चस्थस्य द्विजोत्तमाः ॥
यत् फलं सर्वतीर्थेषु व्रतैर्दानैश्च कीर्तितम् ।
तत् फलं कृष्णमालोक्य मञ्चस्थं सहलायुधम् ॥
सुभद्रां च मुनिश्रेष्ठाः प्राप्नोति शुभकृन् नरः ।
तस्मान् नरोऽथवा नारी पश्येत् तं पुरुषोत्तमम् ॥
ततः समस्ततीर्थानां लभेत् स्नानादिकं फलम् ।
स्नानशेषेण कृष्णस्य तोयेनात्माभिषिच्यते ॥
वन्ध्या मृतप्रजा या तु दुर्भगा ग्रहपीडिता ।
राक्षसाद्यैर्गृहीता वा तथा रोगैश्च संहताः ॥
सद्यस्ताः स्नानशेषेण उदकेनाभिषेचिताः ।
प्राप्नुवन्तीप्सितान् कामान् यान् यान् वाञ्छन्ति चेप्सितान् ॥
पुत्रार्थिनी लभेत् पुत्रान् सौभाग्यं च सुखार्थिनी ।
रोगार्ता मुच्यते रोगाद् धनं च धनकाङ्क्षिणी ॥
पुण्यानि यानि तोयानि तिष्ठन्ति धरणीतले ।
तानि स्नानावशेषस्य कलां नार्हन्ति षोडशीम् ॥
तस्मात् स्नानावशेषं यत् कृष्णस्य सलिलं द्विजाः ।
तेनाभिषिञ्चेद् गात्राणि सर्वकामप्रदं हि तत् ॥
स्नातं पश्यन्ति ये कृष्णं व्रजन्तं दक्षिणामुखम् ।
ब्रह्महत्यादिभिः पापैर्मुच्यन्ते ते न संशयः ॥
शास्त्रेषु यत् फलं प्रोक्तं पृथिव्-यस्त्रिप्रदक्षिणैः ।
दृष्ट्वा नरो लभेत् कृष्णं व्रजन्तं दक्षिणामुखम् ॥
तीर्थयात्राफलं यत् तु पृथिव्यां समुदाहृतम् ।
दृष्ट्वा नरो लभेत् कृष्णं तत् फलं दक्षिणामुखम् ॥
बदर्यां यत् फलं प्रोक्तं दृष्ट्वा नारायणं नरम् ।
दृष्ट्वा नरो लभेत् कृष्णं तत् फलं दक्षिणामुखम् ॥
गङ्गाद्वारे कुरुक्षेत्रे स्नानदानेन यत् फलम् ।
दृष्ट्वा नरो लभेत् कृष्णं तत् फलं दक्षिणामुखम् ॥
प्रयागे च महामाघ्यां यत् फलं समुदाहृतम् ।
दृष्ट्वा नरो लभेत् कृष्णं तत् फलं दक्षिणामुखम् ॥
शालग्रामे महाचैत्र्यां स्नानदानेन यत् फलम् ।
दृष्ट्वा नरो लभेत् कृष्णं तत् फलं दक्षिणामुखम् ॥
महाभिधानकार्त्तिक्यां पुष्करे यत् फलं स्मृतम् ।
दृष्ट्वा नरो लभेत् कृष्णं तत् फलं दक्षिणामुखम् ॥
यत् फलं स्नानदानेन गङ्गासागरसङ्गमे ।
दृष्ट्वा नरो लभेत् कृष्णं तत् फलं दक्षिणामुखम् ॥
ग्रस्ते सूर्ये कुरुक्षेत्रे स्नानदानेन यत् फलम् ।
दृष्ट्वा नरो लभेत् कृष्णं तत् फलं दक्षिणामुखम् ॥
गङ्गायां सर्वतीर्थेषु यामुनेषु च भो द्विजाः ।
सारस्वतेषु तीर्थेषु तथान्येषु सरःसु च ॥
यत् फलं स्नानदानेन विधिवत् समुदाहृतम् ।
दृष्ट्वा नरो लभेत् कृष्णं तत् फलं दक्षिणामुखम् ॥
पुष्करे चाथ तीर्थेषु गये चामरकण्टके ।
नैमिषादिषु तीर्थेषु क्षेत्रेष्वायतनेषु च ॥
यत् फलं स्नानदानेन राहुग्रस्ते दिवाकरे ।
दृष्ट्वा नरो लभेत् कृष्णं तत् फलं दक्षिणामुखम् ॥
अथ किं पुनरुक्तेन भाषितेन पुनः पुनः ।
यत् किञ्चित् कथितं चात्र फलं पुण्यस्य कर्मणः ॥
वेदशास्त्रे पुराणे च भारते च द्विजोत्तमाः ।
धर्मशास्त्रेषु सर्वेषु तथान्यत्र मनीषिभिः ॥
दृष्ट्वा नरो लभेत् कृष्णं तत् फलं सहलायुधम् ।
सकलं भद्रया सार्धं व्रजन्तं दक्षिणामुखम् ॥
ब्रह्मोवाच । गुडिवामण्डपं यान्तं ये पश्यन्ति रथे स्थितम् ।
कृष्णं बलं सुभद्रां च ते यान्ति भवनं हरेः ॥
ये पश्यन्ति तदा कृष्णं सप्ताहं मण्डपे स्थितम् ।
हलिनं च सुभद्रां च विष्णुलोकं व्रजन्ति ते ॥
मुनय ऊचुः । केन सा निर्मिता यात्रा दक्षिणस्यां जगत्पते ।
यात्राफलं च किं तत्र प्राप्यते ब्रूहि मानवैः ॥
किमर्थं सरसस्तीरे राज्ञस्तस्य जगत्पते ।
पवित्रे विजने देशे गत्वा तत्र च मण्डपे ॥
कृष्णः सङ्कर्षणश्चैव सुभद्रा च रथेन ते ।
स्वस्थानं सम्परित्यज्य सप्तरात्रं वसन्ति वै ॥
ब्रह्मोवाच । इन्द्रद्युम्नेन भो विप्राः पुरा वै प्रार्थितो हरिः ।
सप्ताहं सरसस्तीरे मम यात्रा भवत्विति ॥
गुडिवा नाम देवेश भुक्तिमुक्तिफलप्रदा ।
तस्मै किल वरं चासौ ददौ स पुरुषोत्तमः ॥
श्रीभगवान् उवाच । सप्ताहं सरसस्तीरे तव राजन् भविष्यति ।
गुडिवा नाम यात्रा मे सर्वकामफलप्रदा ॥
ये मां तत्रार्चयिष्यन्ति श्रद्धया मण्डपे स्थितम् ।
सङ्कर्षणं सुभद्रां च विधिवत् सुसमाहिताः ॥
ब्राह्मणाः क्षत्रिया वैश्याः स्त्रियः शूद्राश्च वै नृप ।
पुष्पैर्गन्धैस्तथा धूपैर्दीपैर्नैवेद्यकैर्वरैः ॥
उपहारैर्बहुविधैः प्रणिपातैः प्रदक्षिणैः ।
जयशब्दैस्तथा स्तोत्रैर्गीतैर्वाद्यैर्मनोहरैः ॥
न तेषां दुर्लभं किञ्चित् फलं यस्य यद् ईप्सितम् ।
भविष्यति नृपश्रेष्ठ मत्प्रसादाद् असंशयम् ॥
ब्रह्मोवाच । एवमुक्त्वा तु तं देवस्तत्रैवान्तरधीयत ।
स तु राजवरः श्रीमान् कृतकृत्योऽभवत् तदा ॥
तस्मात् सर्वप्रयत्नेन गुडिवायां द्विजोत्तमाः ।
सर्वकामप्रदं देवं पश्येत् तं पुरुषोत्तमम् ॥
अपुत्रो लभते पुत्रान् निर्धनो लभते धनम् ।
रोगाच्च मुच्यते रोगी कन्या प्राप्नोति सत्पतिम् ॥
आयुः कीर्तिं यशो मेधां बलं विद्यां धृतिं पशून् ।
नरः सन्ततिमाप्नोति रूपयौवनसम्पदम् ॥
यान् यान् समीहते भोगान् दृष्ट्वा तं पुरुषोत्तमम् ।
नरो वाप्यथवा नारी तांस्तान् प्राप्नोत्यसंशयम् ॥
यात्रां कृत्वा गुडिवाख्यां विधिवत् सुसमाहितः ।
आषाढस्य सिते पक्षे नरो योषिद् अथापि वा ॥
दृष्ट्वा कृष्णं च रामं च सुभद्रां च द्विजोत्तमाः ।
दशपञ्चाश्वमेधानां फलं प्राप्नोति चाधिकम् ॥
सप्तावरान् सप्त परान् वंशान् उद्धृत्य चात्मनः ।
कामगेन विमानेन सर्वरत्नैरलङ्कृतः ॥
गन्धर्वैरप्सरोभिश्च सेव्यमानो यथोत्तरैः ।
रूपवान् सुभगः शूरो नरो विष्णुपुरं व्रजेत् ॥
तत्र भुक्त्वा वरान् भोगान् यावद् आभूतसम्प्लवम् ।
सर्वकामसमृद्धात्मा जरामरणवर्जितः ॥
पुण्यक्षयाद् इहागत्य चतुर्वेदी द्विजो भवेत् ।
वैष्णवं योगमास्थाय ततो मोक्षमवाप्नुयात् ॥
मुनय ऊचुः । एकैकस्यास्तु यात्रायाः फलं ब्रूहि पृथक् पृथक् ।
यत् प्राप्नोति नरः कृत्वा नारी वा तत्र संयता ॥
ब्रह्मोवाच । प्रतियात्राफलं विप्राः शृणुध्वं गदतो मम ।
यत् प्राप्नोति नरः कृत्वा तस्मिन् क्षेत्रे सुसंयतः ॥
गुडिवायां तथोत्थाने फाल्गुन्यां विषुवे तथा ।
यात्रां कृत्वा विधानेन दृष्ट्वा कृष्णं प्रणम्य च ॥
सङ्कर्षणं सुभद्रां च लभेत् सर्वत्र वै फलम् ।
नरो गच्छेद् विष्णुलोके यावद् इन्द्राश्चतुर्दश ॥
यावद् यात्रां ज्येष्ठमासे करोति विधिवन् नरः ।
तावत् कल्पं विष्णुलोके सुखं भुङ्क्ते न संशयः ॥
तस्मिन् क्षेत्रवरे पुण्ये रम्ये श्रीपुरुषोत्तमे ।
भुक्तिमुक्तिप्रदे नृणां सर्वसत्त्वसुखावहे ॥
ज्येष्ठे यात्रां नरः कृत्वा नारी वा संयतेन्द्रियः ।
यथोक्तेन विधानेन दश द्वे च समाहितः ॥
प्रतिष्ठां कुरुते यस्तु शाठ्यदम्भविवर्जितः ।
स भुक्त्वा विविधान् भोगान् मोक्षं चान्ते लभेद् ध्रुवम् ॥
मुनय ऊचुः । श्रोतुमिच्छामहे देव प्रतिष्ठां वदतस्तव ।
विधानं चार्चनं दानं फलं तत्र जगत्पतेः ॥
ब्रह्मोवाच । शृणुध्वं मुनिशार्दूलाः प्रतिष्ठां विधिचोदिताम् ।
यां कृत्वा तु नरो भक्त्या नारी वा लभते फलम् ॥
यात्रा द्वादश सम्पूर्णा यदा स्यात् तु द्विजोत्तमाः ।
तदा कुर्वीत विधिवत् प्रतिष्ठां पापनाशिनीम् ॥
ज्येष्ठे मासि सिते पक्षे त्वेकादश्यां समाहितः ।
गत्वा जलाशयं पुण्यमाचम्य प्रयतः शुचिः ॥
आवाह्य सर्वतीर्थानि ध्यात्वा नारायणं तथा ।
ततः स्नानं प्रकुर्वीत विधिवत् सुसमाहितः ॥
यस्य यो विधिरुद्दिष्ट ऋषिभिः स्नानकर्मणि ।
तेनैव तु विधानेन स्नानं तस्य विधीयते ॥
स्नात्वा सम्यग् विधानेन ततो देवान् ऋषीन् पितृन् ।
सन्तर्पयेत् तथान्यांश्च नामगोत्रविधानवित् ॥
उत्तीर्य वाससी धौते निर्मले परिधाय वै ।
उपस्पृश्य विधानेन भास्कराभिमुखस्ततः ॥
गायत्रीं पावनीं देवीं मनसा वेदमातरम् ।
सर्वपापहरां पुण्यां जपेद् अष्टोत्तरं शतम् ॥
पुण्यांश्च सौरमन्त्रांश्च श्रद्धया सुसमाहितः ।
त्रिः प्रदक्षिणमावृत्य भास्करं प्रणमेत् ततः ॥
वेदोक्तं त्रिषु वर्णेषु स्नानं जाप्यमुदाहृतम् ।
स्त्रीशूद्रयोः स्नानजाप्यं वेदोक्तविधिवर्जितम् ॥
ततो गच्छेद् गृहं मौनी पूजयेत् पुरुषोत्तमम् ।
प्रक्षाल्य हस्तौ पादौ च उपस्पृश्य यथाविधि ॥
घृतेन स्नापयेद् देवं क्षीरेण तदनन्तरम् ।
मधुगन्धोदकेनैव तीर्थचन्दनवारिणा ॥
ततो वस्त्रयुगं श्रेष्ठं भक्त्या तं परिधापयेत् ।
चन्दनागरुकर्पूरैः कुङ्कुमेन विलेपयेत् ॥
पूजयेत् परया भक्त्या पद्मैश्च पुरुषोत्तमम् ।
अन्यैश्च वैष्णवैः पुष्पैरर्चयेन् मल्लिकादिभिः ॥
सम्पूज्यैवं जगन्नाथं भुक्तिमुक्तिप्रदं हरिम् ।
धूपं चागुरुसंयुक्तं दहेद् देवस्य चाग्रतः ॥
गुग्गुलं च मुनिश्रेष्ठा दहेद् गन्धसमन्वितम् ।
दीपं प्रज्वालयेद् भक्त्या यथाशक्त्या घृतेन वै ॥
अन्यांश्च दीपकान् दद्याद् द्वादशैव समाहितः ।
घृतेन च मुनिश्रेष्ठास्तिलतैलेन वा पुनः ॥
नैवेद्ये पायसापूप+ ।शष्कुलीवटकं तथा ।
मोदकं फाणितं वाल्पं फलानि च निवेदयेत् ॥
एवं पञ्चोपचारेण सम्पूज्य पुरुषोत्तमम् ।
नमः पुरुषोत्तमायेति जपेद् अष्टोत्तरं शतम् ॥
ततः प्रसादयेद् देवं भक्त्या तं पुरुषोत्तमम् ।
नमस्ते सर्वलोकेश भक्तानामभयप्रद ॥
संसारसागरे मग्नं त्राहि मां पुरुषोत्तम ।
यास्ते मया कृता यात्रा द्वादशैव जगत्पते ॥
प्रसादात् तव गोविन्द सम्पूर्णास्ता भवन्तु मे ।
एवं प्रसाद्य तं देवं दण्डवत् प्रणिपत्य च ॥
ततोऽर्चयेद् गुरुं भक्त्या पुष्पवस्त्रानुलेपनैः ।
नानयोरन्तरं यस्माद् विद्यते मुनिसत्तमाः ॥
देवस्योपरि कुर्वीत श्रद्धया सुसमाहितः ।
नानापुष्पैर्मुनिश्रेष्ठा विचित्रं पुष्पमण्डपम् ॥
कृत्वावधारणं पश्चाज्जागरं कारयेन् निशि ।
कथां च वासुदेवस्य गीतिकां चापि कारयेत् ॥
ध्यायन् पठन् स्तुवन् देवं प्रणयेद् रजनीं बुधः ।
ततः प्रभाते विमले द्वादश्यां द्वादशैव तु ॥
निमन्त्रयेद् व्रतस्नातान् ब्राह्मणान् वेदपारगान् ।
इतिहासपुराणज्ञाञ् श्रोत्रियान् संयतेन्द्रियान् ॥
स्नात्वा सम्यग् विधानेन धौतवासा जितेन्द्रियः ।
स्नापयेत् पूर्ववत् तत्र पूजयेत् पुरुषोत्तमम् ॥
गन्धैः पुष्पैरुपहारैर्नैवेद्यैर्दीपकैस्तथा ।
उपचारैर्बहुविधैः प्रणिपातैः प्रदक्षिणैः ॥
जाप्यैः स्तुतिनमस्कारैर्गीतवाद्यैर्मनोहरैः ।
सम्पूज्यैवं जगन्नाथं ब्राह्मणान् पूजयेत् ततः ॥
द्वादशैव तु गास्तेभ्यो दत्त्वा कनकमेव च ।
छत्त्रोपानद्युगं चैव श्रद्धाभक्तिसमन्वितः ॥
भक्त्या तु सधनं तेभ्यो दद्याद् वस्त्रादिकं द्विजाः ।
सद्भावेन तु गोविन्दस्तोष्यते पूजितो यतः ॥
आचार्याय ततो दद्याद् गोवस्त्रं कनकं तथा ।
छत्त्रोपानद्युगं चान्यत् कांस्यपात्रं च भक्तितः ॥
ततस्तान् भोजयेद् विप्रान् भोज्यं पायसपूर्वकम् ।
पक्वान्नं भक्ष्यभोज्यं च गुडसर्पिःसमन्वितम् ॥
ततस्तान् अन्नतृप्तांश्च ब्राह्मणान् स्वस्थमानसान् ।
द्वादशैवोदकुम्भांश्च दद्यात् तेभ्यः समोदकान् ॥
दक्षिणां च यथाशक्त्या दद्यात् तेभ्यो विमत्सरः ।
कुम्भं च दक्षिणां चैव आचार्याय निवेदयेत् ॥
एवं सम्पूज्य तान् विप्रान् गुरुं ज्ञानप्रदायकम् ।
पूजयेत् परया भक्त्या विष्णुतुल्यं द्विजोत्तमाः ॥
सुवर्णवस्त्रगोधान्यैर्द्रव्यैश्चान्यैर्वरैर्बुधः ।
सम्पूज्य तं नमस्कृत्य इमं मन्त्रमुदीरयेत् ॥
सर्वव्यापी जगन्नाथः शङ्खचक्रगदाधरः ।
अनादिनिधनो देवः प्रीयतां पुरुषोत्तमः ॥
इत्युच्चार्य ततो विप्रांस्त्रिः कृत्वा च प्रदक्षिणाम् ।
प्रणम्य शिरसा भक्त्या आचार्यं तु विसर्जयेत् ॥
ततस्तान् ब्राह्मणान् भक्त्या चासीमान्तमनुव्रजेत् ।
अनुव्रज्य तु तान् सर्वान् नमस्कृत्य निवर्तयेत् ॥
बान्धवैः स्वजनैर्युक्तस्ततो भुञ्जीत वाग्यतः ।
अन्यैश्चोपासकैर्दीनैर्भिक्षुकैश्चान्नकाङ्क्षिभिः ॥
एवं कृत्वा नरः सम्यङ् नारी वा लभते फलम् ।
अश्वमेधसहस्राणां राजसूयशतस्य च ॥
अतीतं शतमादाय पुरुषाणां नरोत्तमाः ।
भविष्यं च शतं विप्राः स्वर्गत्या दिव्यरूपधृक् ॥
सर्वलक्षणसम्पन्नः सर्वालङ्कारभूषितः ।
सर्वकामसमृद्धात्मा देववद् विगतज्वरः ॥
रूपयौवनसम्पन्नो गुणैः सर्वैरलङ्कृतः ।
स्तूयमानोऽप्सरोभिश्च गन्धर्वैः समलङ्कृतः ॥
विमानेनार्कवर्णेन कामगेन स्थिरेण च ।
पताकाध्वजयुक्तेन सर्वरत्नैरलङ्कृतः ॥
उद्योतयन् दिशः सर्वा आकाशे विगतक्लमः ।
युवा महाबलो धीमान् विष्णुलोकं स गच्छति ॥
तत्र कल्पशतं यावद् भुङ्क्ते भोगान् यथेप्सितान् ।
सिद्धाप्सरोभिर्गन्धर्वैः सुरविद्याधरोरगैः ॥
स्तूयमानो मुनिवरैस्तिष्ठते विगतज्वरः ।
यथा देवो जगन्नाथः शङ्खचक्रगदाधरः ॥
तथासौ मुदितो विप्राः कृत्वा रूपं चतुर्भुजम् ।
भुक्त्वा तत्र वरान् भोगान् क्रीडां कृत्वा सुरैः सह ॥
तदन्ते ब्रह्मसदनमायाति सर्वकामदम् ।
सिद्धविद्याधरैश्चापि शोभितं सुरकिंनरैः ॥
कालं नवतिकल्पं तु तत्र भुक्त्वा सुखं नरः ।
तस्माद् आयाति विप्रेन्द्राः सर्वकामफलप्रदम् ॥
रुद्रलोकं सुरगणैः सेवितं सुखमोक्षदम् ।
अनेकशतसाहस्रैर्विमानैः समलङ्कृतम् ॥
सिद्धविद्याधरैर्यक्षैर्भूषितं दैत्यदानवैः ।
अशीतिकल्पकालं तु तत्र भुक्त्वा सुखं नरः ॥
तदन्ते याति गोलोकं सर्वभोगसमन्वितम् ।
सुरसिद्धाप्सरोभिश्च शोभितं सुमनोहरम् ॥
तत्र सप्ततिकल्पांस्तु भुक्त्वा भोगमनुत्तमम् ।
दुर्लभं त्रिषु लोकेषु स्वस्थचित्तो यथामरः ॥
तस्माद् आगच्छते लोकं प्राजापत्यमनुत्तमम् ।
गन्धर्वाप्सरसैः सिद्धैर्मुनिविद्याधरैर्वृतः ॥
षष्टिकल्पान् सुखं तत्र भुक्त्वा नानाविधं मुदा ।
तदन्ते शक्रभवनं नानाश्चर्यसमन्वितम् ॥
गन्धर्वैः किंनरैः सिद्धैः सुरविद्याधरोरगैः ।
गुह्यकाप्सरसैः साध्यैर्वृतैश्चान्यैः सुरोत्तमैः ॥
आगत्य तत्र पञ्चाशत् कल्पान् भुक्त्वा सुखं नरः ।
सुरलोकं ततो गत्वा विमानैः समलङ्कृतः ॥
चत्वारिंशत् तु कल्पांस्तु भुक्त्वा भोगान् सुदुर्लभान् ।
आगच्छते ततो लोकं नक्षत्राख्यं सुदुर्लभम् ॥
ततो भोगान् वरान् भुङ्क्ते त्रिंशत् कल्पान् यथेप्सितान् ।
तस्माद् आगच्छते लोकं शशाङ्कस्य द्विजोत्तमाः ॥
यत्रासौ तिष्ठते सोमः सर्वैर्देवैरलङ्कृतः ।
तत्र विंशतिकल्पांस्तु भुक्त्वा भोगं सुदुर्लभम् ॥
आदित्यस्य ततो लोकमायाति सुरपूजितम् ।
नानाश्चर्यमयं पुण्यं गन्धर्वाप्सरःसेवितम् ॥
तत्र भुक्त्वा शुभान् भोगान् दश कल्पान् द्विजोत्तमाः ।
तस्माद् आयाति भुवनं गन्धर्वाणां सुदुर्लभम् ॥
तत्र भोगान् समस्तांश्च कल्पमेकं यथासुखम् ।
भुक्त्वा चायाति मेदिन्यां राजा भवति धार्मिकः ॥
चक्रवर्ती महावीर्यो गुणैः सर्वैरलङ्कृतः ।
कृत्वा राज्यं स्वधर्मेण यज्ञैरिष्ट्वा सुदक्षिणैः ॥
तदन्ते योगिनां लोकं गत्वा मोक्षप्रदं शिवम् ।
तत्र भुक्त्वा वरान् भोगान् यावद् आभूतसम्प्लवम् ॥
तस्माद् आगच्छते चात्र जायते योगिनां कुले ।
प्रवरे वैष्णवे विप्रा दुर्लभे साधुसम्मते ॥
चतुर्वेदी विप्रवरो यज्ञैरिष्ट्वाप्तदक्षिणैः ।
वैष्णवं योगमास्थाय ततो मोक्षमवाप्नुयात् ॥
एवं यात्राफलं विप्रा मया सम्यग् उदाहृतम् ।
भुक्तिमुक्तिप्रदं नृणां किमन्यच्छ्रोतुमिच्छथ ॥
मुनय ऊचुः । श्रोतुमिच्छामहे देव विष्णुलोकमनामयम् ।
लोकानन्दकरं कान्तं सर्वाश्चर्यसमन्वितम् ॥
प्रमाणं तस्य लोकस्य भोगं कान्तिं बलं प्रभो ।
कर्मणा केन गच्छन्ति तत्र धर्मपरायणाः ॥
दर्शनात् स्पर्शनाद् वापि तीर्थस्नानादिनापि वा ।
विस्तराद् ब्रूहि तत्त्वेन परं कौतूहलं हि नः ॥
ब्रह्मोवाच । शृणुध्वं मुनयः सर्वे यत् परं परमं पदम् ।
भक्तानामीहितं धन्यं पुण्यं संसारनाशनम् ॥
प्रवरं सर्वलोकानां विष्ण्वाख्यं वदतो मम ।
सर्वाश्चर्यमयं पुण्यं स्थानं त्रैलोक्यपूजितम् ॥
अशोकैः पारिजातैश्च मन्दारैश्चम्पकद्रुमैः ।
मालतीमल्लिकाकुन्दैर्बकुलैर्नागकेसरैः ॥
पुंनागैरतिमुक्तैश्च प्रियङ्गुतगरार्जुनैः ।
पाटलाचूतखदिरैः कर्णिकारवनोज्ज्वलैः ॥
नारङ्गैः पनसैर्लोध्रैर्निम्बदाडिमसर्जकैः ।
द्राक्षालकुचखर्जूरैर्मधुकेन्द्रफलैर्द्रुमैः ॥
कपित्थैर्नारिकेरैश्च तालैः श्रीफलसम्भवैः ।
कल्पवृक्षैरसङ्ख्यैश्च वन्यैरन्यैः सुशोभनैः ॥
सरलैश्चन्दनैर्नीपैर्देवदारुशुभाञ्जनैः ।
जातीलवङ्गकङ्कोलैः कर्पूरामोदवासिभिः ॥
ताम्बूलपत्त्रनिचयैस्तथा पूगीफलद्रुमैः ।
अन्यैश्च विविधैर्वृक्षैः सर्वर्तुफलशोभितैः ॥
पुष्पैर्नानाविधैश्चैव लतागुच्छसमुद्भवैः ।
नानाजलाशयैः पुण्यैर्नानापक्षिरुतैर्वरैः ॥
दीर्घिकाशतसङ्घातैस्तोयपूर्णैर्मनोहरैः ।
कुमुदैः शतपत्त्रैश्च पुष्पैः कोकनदैर्वरैः ॥
रक्तनीलोत्पलैः कान्तैः कह्लारैश्च सुगन्धिभिः ।
अन्यैश्च जलजैः पुष्पैर्नानावर्णैः सुशोभनैः ॥
हंसकारण्डवाकीर्णैश्चक्रवाकोपशोभितैः ।
कोयष्टिकैश्च दात्यूहैः कारण्डवरवाकुलैः ॥
चातकैः प्रियपुत्रैश्च जीवञ्जीवकजातिभिः ।
अन्यैर्दिव्यैर्जलचरैर्विहारमधुरस्वनैः ॥
एवं नानाविधैर्दिव्यैर्नानाश्चर्यसमन्वितैः ।
वृक्षैर्जलाशयैः पुण्यैर्भूषितं सुमनोहरैः ॥
तत्र दिव्यैर्विमानैश्च नानारत्नविभूषितैः ।
कामगैः काञ्चनैः शुभ्रैर्दिव्यगन्धर्वनादितैः ॥
तरुणादित्यसङ्काशैरप्सरोभिरलङ्कृतैः ।
हेमशय्यासनयुतैर्नानाभोगसमन्वितैः ॥
खेचरैः सपताकैश्च मुक्ताहारावलम्बिभिः ।
नानावर्णैरसङ्ख्यातैर्जातरूपपरिच्छदैः ॥
नानाकुसुमगन्धाढ्यैश्चन्दनागुरुभूषितैः ।
सुखप्रचारबहुलैर्नानावादित्रनिःस्वनैः ॥
मनोमारुततुल्यैश्च किङ्किणीस्तबकाकुलैः ।
विहरन्ति पुरे तस्मिन् वैष्णवे लोकपूजिते ॥
नानाङ्गनाभिः सततं गन्धर्वाप्सरसादिभिः ।
चन्द्राननाभिः कान्ताभिर्योषिद्भिः सुमनोहरैः ॥
पीनोन्नतकुचाग्राभिः सुमध्याभिः समन्ततः ।
श्यामावदातवर्णाभिर्मत्तमातङ्गगामिभिः ॥
परिवार्य नरश्रेष्ठं वीजयन्ति स्म ताः स्त्रियः ।
चामरै रुक्मदण्डैश्च नानारत्नविभूषितैः ॥
गीतनृत्यैस्तथा वाद्यैर्मोदमानैर्मदालसैः ।
यक्षविद्याधरैः सिद्धैर्गन्धर्वैरप्सरोगणैः ॥
सुरसङ्घैश्च ऋषिभिः शुशुभे भुवनोत्तमम् ।
तत्र प्राप्य महाभोगान् प्राप्नुवन्ति मनीषिणः ॥
वटराजसमीपे तु दक्षिणस्योदधेस्तटे ।
दृष्टो यैर्भगवान् कृष्णः पुष्कराक्षो जगत्पतिः ॥
क्रीडन्त्यप्सरसैः सार्धं यावद् द्यौश्चन्द्रतारकम् ।
प्रतप्तहेमसङ्काशा जरामरणवर्जिताः ॥
सर्वदुःखविहीनाश्च तृष्णाग्लानिविवर्जिताः ।
चतुर्भुजा महावीर्या वनमालाविभूषिताः ॥
श्रीवत्सलाञ्छनैर्युक्ताः शङ्खचक्रगदाधराः ।
केचिन् नीलोत्पलश्यामाः केचित् काञ्चनसंनिभाः ॥
केचिन् मरकतप्रख्याः केचिद् वैदूर्यसंनिभाः ।
श्यामवर्णाः कुण्डलिनस्तथान्ये वज्रसंनिभाः ॥
न तादृक् सर्वदेवानां भान्ति लोका द्विजोत्तमाः ।
यादृग् भाति हरेर्लोकः सर्वाश्चर्यसमन्वितः ॥
न तत्र पुनरावृत्तिर्गमनाज्जायते द्विजाः ।
प्रभावात् तस्य देवस्य यावद् आभूतसम्प्लवम् ॥
विचरन्ति पुरे दिव्ये रूपयौवनगर्विताः ।
कृष्णं रामं सुभद्रां च पश्यन्ति पुरुषोत्तमे ॥
प्रतप्तहेमसङ्काशं तरुणादित्यसंनिभम् ।
पुरमध्ये हरेर्भाति मन्दिरं रत्नभूषितम् ॥
अनेकशतसाहस्रैः पताकैः समलङ्कृतम् ।
योजनायुतविस्तीर्णं हेमप्राकारवेष्टितम् ॥
नानावर्णैर्ध्वजैश्चित्रैः कल्पितैः सुमनोहरैः ।
विभाति शारदो यद्वन् नक्षत्रैः सह चन्द्रमाः ॥
चतुर्द्वारं सुविस्तीर्णं कञ्चुकिभिः सुरक्षितम् ।
पुरसप्तकसंयुक्तं महोत्सेकं मनोहरम् ॥
प्रथमं काञ्चनं तत्र द्वितीयं मरकतैर्युतम् ।
इन्द्रनीलं तृतीयं तु महानीलं ततः परम् ॥
पुरं तु पञ्चमं दीप्तं पद्मरागमयं पुरम् ।
षष्ठं वज्रमयं विप्रा वैदूर्यं सप्तमं पुरम् ॥
नानारत्नमयैर्हेम+ ।प्रवालाङ्कुरभूषितैः ।
स्तम्भैरद्भुतसङ्काशैर्भाति तद् भवनं महत् ॥
दृश्यन्ते तत्र सिद्धाश्च भासयन्ति दिशो दश ।
पौर्णमास्यां सनक्षत्रो यथा भाति निशाकरः ॥
आरूढस्तत्र भगवान् सलक्ष्मीको जनार्दनः ।
पीताम्बरधरः श्यामः श्रीवत्सलक्ष्मसंयुतः ॥
ज्वलत् सुदर्शनं चक्रं घोरं सर्वास्त्रनायकम् ।
दधार दक्षिणे हस्ते सर्वतेजोमयं हरिः ॥
कुन्देन्दुरजतप्रख्यं हारगोक्षीरसंनिभम् ।
आदाय तं मुनिश्रेष्ठाः सव्यहस्तेन केशवः ॥
यस्य शब्देन सकलं सङ्क्षोभं जायते जगत् ।
विश्रुतं पाञ्चजन्येति सहस्रावर्तभूषितम् ॥
दुष्कृतान्तकरीं रौद्रां दैत्यदानवनाशिनीम् ।
ज्वलद्वह्निशिखाकारां दुःसहां त्रिदशैरपि ॥
कौमोदकीं गदां चासौ धृतवान् दक्षिणे करे ।
वामे विस्फुरति ह्यस्य शार्ङ्गं सूर्यसमप्रभम् ॥
शरैरादित्यसङ्काशैर्ज्वालामालाकुलैर्वरैः ।
योऽसौ संहरते देवस्त्रैलोक्यं सचराचरम् ॥
सर्वानन्दकरः श्रीमान् सर्वशास्त्रविशारदः ।
सर्वलोकगुरुर्देवः सर्वैर्देवैर्नमस्कृतः ॥
सहस्रमूर्धा देवेशः सहस्रचरणेक्षणः ।
सहस्राख्यः सहस्राङ्गः सहस्रभुजवान् प्रभुः ॥
सिंहासनगतो देवः पद्मपत्त्रायतेक्षणः ।
विद्युद्विस्पष्टसङ्काशो जगन्नाथो जगद्गुरुः ॥
परीतः सुरसिद्धैश्च गन्धर्वाप्सरसां गणैः ।
यक्षविद्याधरैर्नागैर्मुनिसिद्धैः सचारणैः ॥
सुपर्णैर्दानवैर्दैत्यै राक्षसैर्गुह्यकिंनरैः ।
अन्यैर्देवगणैर्दिव्यैः स्तूयमानो विराजते ॥
तत्रस्था सततं कीर्तिः प्रज्ञा मेधा सरस्वती ।
बुद्धिर्मतिस्तथा क्षान्तिः सिद्धिमूर्तिस्तथा द्युतिः ॥
गायत्री चैव सावित्री मङ्गला सर्वमङ्गला ।
प्रभा मतिस्तथा कान्तिस्तत्र नारायणी स्थिता ॥
श्रद्धा च कौशिकी देवी विद्युत् सौदामिनी तथा ।
निद्रा रात्रिस्तथा माया तथान्यामरयोषितः ॥
वासुदेवस्य सर्वास्ता भवने सम्प्रतिष्ठिताः ।
अथ किं बहुनोक्तेन सर्वं तत्र प्रतिष्ठितम् ॥
घृताची मेनका रम्भा सहजन्या तिलोत्तमा ।
उर्वशी चैव निम्लोचा तथान्या वामना परा ॥
मन्दोदरी च सुभगा विश्वाची विपुलानना ।
भद्राङ्गी चित्रसेना च प्रम्लोचा सुमनोहरा ॥
मुनिसम्मोहिनी रामा चन्द्रमध्या शुभानना ।
सुकेशी नीलकेशा च तथा मन्मथदीपिनी ॥
अलम्बुषा मिश्रकेशी तथान्या मुञ्जिकस्थला ।
क्रतुस्थला वराङ्गी च पूर्वचित्तिस्तथा परा ॥
परावती महारूपा शशिलेखा शुभानना ।
हंसलीलानुगामिन्यो मत्तवारणगामिनी ॥
बिम्बौष्ठी नवगर्भा च विख्याताः सुरयोषितः ।
एताश्चान्या अप्सरसो रूपयौवनगर्विताः ॥
सुमध्याश्चारुवदनाः सर्वालङ्कारभूषिताः ।
गीतमाधुर्यसंयुक्ताः सर्वलक्षणसंयुताः ॥
गीतवाद्ये च कुशलाः सुरगन्धर्वयोषितः ।
नृत्यन्त्यनुदिनं तत्र यत्रासौ पुरुषोत्तमः ॥
न तत्र रोगो नो ग्लानिर्न मृत्युर्न हिमातपौ ।
न क्षुत् पिपासा न जरा न वैरूप्यं न चासुखम् ॥
परमानन्दजननं सर्वकामफलप्रदम् ।
विष्णुलोकात् परं लोकं नात्र पश्यामि भो द्विजाः ॥
ये लोकाः स्वर्गलोके तु श्रूयन्ते पुण्यकर्मणाम् ।
विष्णुलोकस्य ते विप्राः कलां नार्हन्ति षोडशीम् ॥
एवं हरेः पुरस्थानं सर्वभोगगुणान्वितम् ।
सर्वसौख्यकरं पुण्यं सर्वाश्चर्यमयं द्विजाः ॥
न तत्र नास्तिका यान्ति पुरुषा विषयात्मकाः ।
न कृतघ्ना न पिशुना नो स्तेना नाजितेन्द्रियाः ॥
येऽर्चयन्ति सदा भक्त्या वासुदेवं जगद्गुरुम् ।
ते तत्र वैष्णवा यान्ति विष्णुलोकं न संशयः ॥
दक्षिणस्योदधेस्तीरे क्षेत्रे परमदुर्लभे ।
दृष्ट्वा कृष्णं च रामं च सुभद्रां च द्विजोत्तमाः ॥
कल्पवृक्षसमीपे तु ये त्यजन्ति कलेवरम् ।
ते तत्र मनुजा यान्ति मृता ये पुरुषोत्तमे ॥
वटसागरयोर्मध्ये यः स्मरेत् पुरुषोत्तमम् ।
तेऽपि तत्र नरा यान्ति ये मृताः पुरुषोत्तमे ॥
तेऽपि तत्र परं स्थानं यान्ति नास्त्यत्र संशयः ।
एवं मया मुनिश्रेष्ठा विष्णुलोकः सनातनः ।
सर्वानन्दकरः प्रोक्तो भुक्तिमुक्तिफलप्रदः ॥
मुनय ऊचुः । बह्वाश्चर्यस्त्वया प्रोक्तो विष्णुलोको जगत्पते ।
नित्यानन्दकरः श्रीमान् भुक्तिमुक्तिफलप्रदः ॥
क्षेत्रं च दुर्लभं लोके कीर्तितं पुरुषोत्तमम् ।
त्यक्त्वा यत्र नरो देहं याति सालोक्यतां हरेः ॥
सम्यक् क्षेत्रस्य माहात्म्यं त्वया सम्यक् प्रकीर्तितम् ।
यत्र स्वदेहसन्त्यागाद् विष्णुलोकं व्रजेन् नरः ॥
अहो मोक्षस्य मार्गोऽयं देहत्यागस्त्वयोदितः ।
नराणामुपकाराय पुरुषाख्ये न संशयः ॥
अनायासेन देवेश देहं त्यक्त्वा नरोत्तमाः ।
तस्मिन् क्षेत्रे परं विष्णोः पदं यान्ति निरामयम् ॥
श्रुत्वा क्षेत्रस्य माहात्म्यं विस्मयो नो महान् अभूत् ।
प्रयागपुष्करादीनि क्षेत्राण्यायतनानि च ॥
पृथिव्यां सर्वतीर्थानि सरितश्च सरांसि च ।
न तथा तानि सर्वाणि प्रशंससि सुरोत्तम ॥
यथा प्रशंससि क्षेत्रं पुरुषाख्यं पुनः पुनः ।
ज्ञातोऽस्माभिरभिप्रायस्तवेदानीं पितामह ॥
येन प्रशंससि क्षेत्रं मुक्तिदं पुरुषोत्तमम् ।
पुरुषाख्यसमं नूनं क्षेत्रं नास्ति महीतले ।
तेन त्वं विबुधश्रेष्ठ प्रशंससि पुनः पुनः ॥
ब्रह्मोवाच । सत्यं सत्यं मुनिश्रेष्ठा भवद्भिः समुदाहृतम् ।
पुरुषाख्यसमं क्षेत्रं नास्त्यत्र पृथिवीतले ॥
सन्ति यानि तु तीर्थानि पुण्यान्यायतनानि च ।
तानि श्रीपुरुषाख्यस्य कलां नार्हन्ति षोडशीम् ॥
यथा सर्वेश्वरो विष्णुः सर्वलोकोत्तमोत्तमः ।
तथा समस्ततीर्थानां वरिष्ठं पुरुषोत्तमम् ॥
आदित्यानां यथा विष्णुः श्रेष्ठत्वे समुदाहृतः ।
तथा समस्ततीर्थानां वरिष्ठं पुरुषोत्तमम् ॥
नक्षत्राणां यथा सोमः सरसां सागरो यथा ।
तथा समस्ततीर्थानां वरिष्ठं पुरुषोत्तमम् ॥
वसूनां पावको यद्वद् रुद्राणां शङ्करो यथा ।
तथा समस्ततीर्थानां वरिष्ठं पुरुषोत्तमम् ॥
वर्णानां ब्राह्मणो यद्वद् वैनतेयश्च पक्षिणाम् ।
तथा समस्ततीर्थानां वरिष्ठं पुरुषोत्तमम् ॥
शिखरिणां यथा मेरुः पर्वतानां हिमालयः ।
तथा समस्ततीर्थानां वरिष्ठं पुरुषोत्तमम् ॥
प्रमदानां यथा लक्ष्मीः सरितां जाह्नवी यथा ।
तथा समस्ततीर्थानां वरिष्ठं पुरुषोत्तमम् ॥
ऐरावतो गजेन्द्राणां महर्षीणां भृगुर्यथा ।
तथा समस्ततीर्थानां वरिष्ठं पुरुषोत्तमम् ॥
सेनानीनां यथा स्कन्दः सिद्धानां कपिलो यथा ।
तथा समस्ततीर्थानां वरिष्ठं पुरुषोत्तमम् ॥
उच्चैःश्रवा यथाश्वानां कवीनामुशना कविः ।
तथा समस्ततीर्थानां वरिष्ठं पुरुषोत्तमम् ॥
मुनीनां च यथा व्यासः कुबेरो यक्षरक्षसाम् ।
तथा समस्ततीर्थानां वरिष्ठं पुरुषोत्तमम् ॥
इन्द्रियाणां मनो यद्वद् भूतानामवनी यथा ।
तथा समस्ततीर्थानां वरिष्ठं पुरुषोत्तमम् ॥
अश्वत्थः सर्ववृक्षाणां पवनः प्लवतां यथा ।
तथा समस्ततीर्थानां वरिष्ठं पुरुषोत्तमम् ॥
भूषणानां तु सर्वेषां यथा चूडामणिर्द्विजाः ।
तथा समस्ततीर्थानां वरिष्ठं पुरुषोत्तमम् ॥
गन्धर्वाणां चित्ररथः शस्त्राणां कुलिशो यथा ।
तथा समस्ततीर्थानां वरिष्ठं पुरुषोत्तमम् ॥
अकारः सर्ववर्णानां गायत्री छन्दसां यथा ।
तथा समस्ततीर्थानां वरिष्ठं पुरुषोत्तमम् ॥
सर्वाङ्गेभ्यो यथा श्रेष्ठमुत्तमाङ्गं द्विजोत्तमाः ।
तथा समस्ततीर्थानां वरिष्ठं पुरुषोत्तमम् ॥
अरुन्धती यथा स्त्रीणां सतीनां श्रेष्ठतां गता ।
तथा समस्ततीर्थानां श्रेष्ठं तत् पुरुषोत्तमम् ॥
यथा समस्तविद्यानां मोक्षविद्या परा स्मृता ।
तथा समस्ततीर्थानां श्रेष्ठं तत् पुरुषोत्तमम् ॥
मनुष्याणां यथा राजा धेनूनामपि कामधुक् ।
तथा समस्ततीर्थानां वरिष्ठं पुरुषोत्तमम् ॥
सुवर्णं सर्वरत्नानां सर्पाणां वासुकिर्यथा ।
तथा समस्ततीर्थानां वरिष्ठं पुरुषोत्तमम् ॥
प्रह्लादः सर्वदैत्यानां रामः शस्त्रभृतां यथा ।
तथा समस्ततीर्थानां वरिष्ठं पुरुषोत्तमम् ॥
झषाणां मकरो यद्वन् मृगाणां मृगराड् यथा ।
तथा समस्ततीर्थानां वरिष्ठं पुरुषोत्तमम् ॥
समुद्राणां यथा श्रेष्ठः क्षीरोदः सरितां पतिः ।
तथा समस्ततीर्थानां वरिष्ठं पुरुषोत्तमम् ॥
वरुणो यादसां यद्वद् यमः संयमिनां यथा ।
तथा समस्ततीर्थानां वरिष्ठं पुरुषोत्तमम् ॥
देवर्षीणां यथा श्रेष्ठो नारदो मुनिसत्तमाः ।
तथा समस्ततीर्थानां वरिष्ठं पुरुषोत्तमम् ॥
धातूनां काञ्चनं यद्वत् पवित्राणां च दक्षिणा ।
तथा समस्ततीर्थानां वरिष्ठं पुरुषोत्तमम् ॥
प्रजापतिर्यथा दक्ष ऋषीणां कश्यपो यथा ।
तथा समस्ततीर्थानां वरिष्ठं पुरुषोत्तमम् ॥
ग्रहाणां भास्करो यद्वन् मन्त्राणां प्रणवो यथा ।
तथा समस्ततीर्थानां वरिष्ठं पुरुषोत्तमम् ॥
अश्वमेधस्तु यज्ञानां यथा श्रेष्ठः प्रकीर्तितः ।
तथा समस्ततीर्थानां क्षेत्रं च तद् द्विजोत्तमाः ॥
ओषधीनां यथा धान्यं तृणेषु तृणराड् यथा ।
तथा समस्ततीर्थानामुत्तमं पुरुषोत्तमम् ॥
यथा समस्ततीर्थानां धर्मः संसारतारकः ।
तथा समस्ततीर्थानां श्रेष्ठं तत् पुरुषोत्तमम् ॥
ब्रह्मोवाच । सर्वेषां चैव तीर्थानां क्षेत्राणां च द्विजोत्तमाः ।
जपहोमव्रतानां च तपोदानफलानि च ॥
न तत् पश्यामि भो विप्रा यत् तेन सदृशं भुवि ।
किं चात्र बहुनोक्तेन भाषितेन पुनः पुनः ॥
सत्यं सत्यं पुनः सत्यं क्षेत्रं तत् परमं महत् ।
पुरुषाख्यं सकृद् दृष्ट्वा सागराम्भःसमाप्लुतम् ॥
ब्रह्मविद्यां सकृज्ज्ञात्वा गर्भवासो न विद्यते ।
हरेः संनिहिते स्थान उत्तमे पुरुषोत्तमे ॥
संवत्सरमुपासीत मासमात्रमथापि वा ।
तेन जप्तं हुतं तेन तेन तप्तं तपो महत् ॥
स याति परमं स्थानं यत्र योगेश्वरो हरिः ।
भुक्त्वा भोगान् विचित्रांश्च देवयोषित्समन्वितः ॥
कल्पान्ते पुनरागत्य मर्त्यलोके नरोत्तमः ।
जायते योगिनां विप्रा ज्ञानज्ञेयोद्यतो गृहे ॥
सम्प्राप्य वैष्णवं योगं हरेः स्वच्छन्दतां व्रजेत् ।
कल्पवृक्षस्य रामस्य कृष्णस्य भद्रया सह ॥
मार्कण्डेयेन्द्रद्युम्नस्य माहात्म्यं माधवस्य च ।
स्वर्गद्वारस्य माहात्म्यं सागरस्य विधिः क्रमात् ॥
मार्जनस्य यथाकाले भागीरथ्याः समागमम् ।
सर्वमेतन् मया ख्यातं यत् परं श्रोतुमिच्छथ ॥
इन्द्रद्युम्नस्य माहात्म्यमेतच्च कथितं मया ।
सर्वाश्चर्यं समाख्यातं रहस्यं पुरुषोत्तमम् ।
पुराणं परमं गुह्यं धन्यं संसारमोचनम् ॥
मुनय ऊचुः । नहि नस्तृप्तिरस्तीह शृण्वतां तीर्थविस्तरम् ।
पुनरेव परं गुह्यं वक्तुमर्हस्यशेषतः ।
परं तीर्थस्य माहात्म्यं सर्वतीर्थोत्तमोत्तमम् ॥
ब्रह्मोवाच । इममेव पुरा प्रश्नं पृष्टोऽस्मि द्विजसत्तमाः ।
नारदेन प्रयत्नेन तदा तं प्रोक्तवान् अहम् ॥
नारद उवाच । तपसो यज्ञदानानां तीर्थानां पावनं स्मृतम् ।
सर्वं श्रुतं मया त्वत्तो जगद्योने जगत्पते ॥
कियन्ति सन्ति तीर्थानि स्वर्गमर्त्यरसातले ।
सर्वेषामेव तीर्थानां सर्वदा किं विशिष्यते ॥
ब्रह्मोवाच । चतुर्विधानि तीर्थानि स्वर्गे मर्त्ये रसातले ।
दैवानि मुनिशार्दूल आसुराण्यार्षाणि च ॥
मानुषाणि त्रिलोकेषु विख्यातानि सुरादिभिः ।
मानुषेभ्यश्च तीर्थेभ्य आर्षं तीर्थमनुत्तमम् ॥
आर्षेभ्यश्चैव तीर्थेभ्य आसुरं बहुपुण्यदम् ।
आसुरेभ्यस्तथा पुण्यं दैवं तत् सार्वकामिकम् ॥
ब्रह्मविष्णुशिवैश्चैव निर्मितं दैवमुच्यते ।
त्रिभ्यो यद् एकं जायेत तस्मान् नातः परं विदुः ॥
त्रयाणामपि लोकानां तीर्थं मेध्यमुदाहृतम् ।
तत्रापि जाम्बवं द्वीपं तीर्थं बहुगुणोदयम् ॥
जाम्बवे भारतं वर्षं तीर्थं त्रैलोक्यविश्रुतम् ।
कर्मभूमिर्यतः पुत्र तस्मात् तीर्थं तद् उच्यते ॥
तत्रैव यानि तीर्थानि यान्युक्तानि मया तव ।
हिमवद्विन्ध्ययोर्मध्ये षण्नद्यो देवसम्भवाः ॥
तथैव देवजा ब्रह्मन् दक्षिणार्णवविन्ध्ययोः ।
एता द्वादश नद्यस्तु प्राधान्येन प्रकीर्तिताः ॥
अभिसम्पूजितं यस्माद् भारतं बहुपुण्यदम् ।
कर्मभूमिरतो देवैर्वर्षं तस्मात् प्रकीर्तितम् ॥
आर्षाणि चैव तीर्थानि देवजानि क्वचित् क्वचित् ।
आसुरैरावृतान्यासंस्तद् एवासुरमुच्यते ॥
दैवेष्वेव प्रदेशेषु तपस्तप्त्वा महर्षयः ।
दैवप्रभावात् तपस आर्षाण्यपि च तान्यपि ॥
आत्मनः श्रेयसे मुक्त्यै पूजायै भूतयेऽथवा ।
आत्मनः फलभूत्यर्थं यशसोऽवाप्तये पुनः ॥
मानुषैः कारितान्याहुर्मानुषाणीति नारद ।
एवं चतुर्विधो भेदस्तीर्थानां मुनिसत्तम ॥
भेदं न कश्चिज्जानाति श्रोतुं युक्तोऽसि नारद ।
बहवः पण्डितम्मन्याः शृण्वन्ति कथयन्ति च ।
सुकृती कोऽपि जानाति वक्तुं श्रोतुं निजैर्गुणैः ॥
नारद उवाच । तेषां स्वरूपं भेदं च श्रोतुमिच्छामि तत्त्वतः ।
यच्छ्रुत्वा सर्वपापेभ्यो मुच्यते नात्र संशयः ॥
ब्रह्मन् कृतयुगादौ तु उपायोऽन्यो न विद्यते ।
तीर्थसेवां विना स्वल्प+ ।आयासेनाभीष्टदायिनीम् ॥
न त्वया सदृशो धातर्वक्ता ज्ञाताथवा क्वचित् ।
त्वं नाभिकमले विष्णोः सञ्जातोऽखिलपूर्वजः ॥
ब्रह्मोवाच । गोदावरी भीमरथी तुङ्गभद्रा च वेणिका ।
तापी पयोउष्णी विन्ध्यस्य दक्षिणे तु प्रकीर्तिताः ॥
भागीरथी नर्मदा तु यमुना च सरस्वती ।
विशोका च वितस्ता च हिमवत्पर्वताश्रिताः ॥
एता नद्यः पुण्यतमा देवतीर्थान्युदाहृताः ।
गयः कोल्लासुरो वृत्रस्त्रिपुरो ह्यन्धकस्तथा ॥
हयमूर्धा च लवणो नमुचिः शृङ्गकस्तथा ।
यमः पातालकेतुश्च मयः पुष्कर एव च ॥
एतैरावृततीर्थानि आसुराणि शुभानि च ।
प्रभासो भार्गवोऽगस्तिर्नरनारायणौ तथा ॥
वसिष्ठश्च भरद्वाजो गोतमः कश्यपो मनुः ।
इत्यादिमुनिजुष्टानि ऋषितीर्थानि नारद ॥
अम्बरीषो हरिश्चन्द्रो मान्धाता मनुरेव च ।
कुरुः कनखलश्चैव भद्राश्वः सगरस्तथा ॥
अश्वयूपो नाचिकेता वृषाकपिररिन्दमः ।
इत्यादिमानुषैर्विप्र निर्मितानि शुभानि च ॥
यशसः फलभूत्यर्थं निर्मितानीह नारद ।
स्वतोउद्भूतानि दैवानि यत्र क्वापि जगत्त्रये ।
पुण्यतीर्थानि तान्याहुस्तीर्थभेदो मयोदितः ॥
नारद उवाच । त्रिदैवत्यं तु यत् तीर्थं सर्वेभ्यो ह्युक्तमुत्तमम् ।
तस्य स्वरूपभेदं च विस्तरेण ब्रवीतु मे ॥
ब्रह्मोवाच । तावद् अन्यानि तीर्थानि तावत् ताः पुण्यभूमयः ।
तावद् यज्ञादयो यावत् त्रिदैवत्यं न दृश्यते ॥
गङ्गेयं सरितां श्रेष्ठा सर्वकामप्रदायिनी ।
त्रिदैवत्या मुनिश्रेष्ठ तदुत्पत्तिमतः शृणु ॥
वर्षाणामयुतात् पूर्वं देवकार्य उपस्थिते ।
तारको बलवान् आसीन् मद्वराद् अतिगर्वितः ॥
देवानां परमैश्वर्यं हृतं तेन बलीयसा ।
ततस्ते शरणं जग्मुर्देवाः सेन्द्रपुरोगमाः ॥
क्षीरोदशायिनं देवं जगतां प्रपितामहम् ।
कृताञ्जलिपुटा देवा विष्णुमूचुरनन्यगाः ॥
देवा ऊचुः । त्वं त्राता जगतां नाथ देवानां कीर्तिवर्धन ।
सर्वेश्वर जगद्योने त्रयीमूर्ते नमोऽस्तु ते ॥
लोकस्रष्टासुरान् हन्ता त्वमेव जगतां पतिः ।
स्थित्युत्पत्तिविनाशानां कारणं त्वं जगन्मय ॥
त्राता न कोप्यस्ति जगत्त्रयेऽपि ।
शरीरिणां सर्वविपद्गतानाम् ।
त्वया विना वारिजपत्त्रनेत्र ।
तापत्रयाणां शरणं न चान्यत् ॥
पिता च माता जगतोऽखिलस्य ।
त्वमेव सेवासुलभोऽसि विष्णो ।
प्रसीद पाहीश महाभयेभ्यो ।
ऽस्मदार्तिहन्ता वद कस्त्वदन्यः ॥
आदिकर्ता वराहस्त्वं मत्स्यः कूर्मस्तथैव च ।
इत्यादिरूपभेदैर्नो रक्षसे भय आगते ॥
हृतस्वाम्यान् सुरगणान् हृतदारान् गतापदः ।
कस्मान् न रक्षसे देव अनन्यशरणान् हरे ॥
ब्रह्मोवाच । ततः प्रोवाच भगवाञ् शेषशायी जगत्पतिः ।
कस्माच्च भयमापन्नं तद् ब्रुवन्तु गतज्वराः ।
ततः श्रियः पतिं प्राहुस्तं तारकवधं प्रति ॥
देवा ऊचुः । तारकाद् भयमापन्नं भीषणं रोमहर्षणम् ।
न युद्धैस्तपसा शापैर्हन्तुं नैव क्षमा वयम् ॥
अर्वाग्दशाहाद् यो बालस्तस्मान् मृत्युमवाप्स्यति ।
तस्माद् देव न चान्येभ्यस्तत्र नीतिर्विधीयताम् ॥
ब्रह्मोवाच । पुनर्नारायणः प्राह नाहं बलोत्कटः सुराः ।
न मत्तो मदपत्याच्च न देवेभ्यो वधो भवेत् ॥
ईश्वराद् यदि जायेत अपत्यं बहुशक्तिकम् ।
तस्माद् वधमवाप्नोति तारको लोकदारुणः ॥
तद् गच्छामः सुराः सर्वे यतितुम् ऋषिभिः सह ।
भार्यार्थं प्रथमो यत्नः कर्तव्यः प्रभविष्णुभिः ॥
तथेत्युक्त्वा सुरगणा जग्मुस्ते च नगोत्तमम् ।
हिमवन्तं रत्नमयं मेनां च हिमवत्प्रियाम् ॥
इदमूचुः सर्व एव सभार्यं तुहिनं गिरिम् ॥
देवा ऊचुः । दाक्षायणी लोकमाता या शक्तिः संस्थिता गिरौ ।
बुद्धिः प्रज्ञा धृतिर्मेधा लज्जा पुष्टिः सरस्वती ॥
एवं त्वनेकधा लोके या स्थिता लोकपावनी ।
देवानां कार्यसिद्ध्यर्थं युवयोर्गर्भमाविशत् ॥
समुत्पन्ना जगन्माता शम्भोः पत्नी भविष्यति ।
अस्माकं भवतां चापि पालनी च भविष्यति ॥
ब्रह्मोवाच । हिमवान् अपि तद् वाक्यं सुराणामभिनन्द्य च ।
मेना चापि महोत्साहा अस्त्वित्येवं वचोऽब्रवीत् ॥
तदोत्पन्ना जगद्धात्री गौरी हिमवतो गृहे ।
शिवध्यानरता नित्यं तन्निष्ठा तन्मनोगता ॥
तां वै प्रोचुः सुरगणा ईशार्थे तप आविश ।
तथा हिमवतः पृष्ठे गौरी तेपे तपो महत् ॥
पुनः सम्मन्त्रयामासुरीशो ध्यायति तां शिवाम् ।
आत्मानं वा तथान्यद् वा न जानीमः कथं भवः ॥
मेनकायाः सुतायां तु चित्तं दध्यात् सुरेश्वरः ।
तत्र नीतिर्विधातव्या ततः श्रैष्ठ्यमवाप्स्यथ ।
ततः प्राह महाबुद्धिर्वाचस्पतिरुदारधीः ॥
बृहस्पतिरुवाच । यस्त्वयं मदनो धीमान् कन्दर्पः पुष्पचापधृक् ।
स विध्यतु शिवं शान्तं बाणैः पुष्पमयैः शुभैः ॥
तेन विद्धस्त्रिनेत्रोऽपि ईशायां बुद्धिमादधेत् ।
परिणेष्यत्यसौ नूनं तदा तां गिरिजां हरः ॥
जयिनः पञ्चबाणस्य न बाणाः क्वापि कुण्ठिताः ।
तथोढायां जगद्धात्र्यां शम्भोः पुत्रो भविष्यति ॥
जातः पुत्रस्त्रिनेत्रस्य तारकं स हनिष्यति ।
वसन्तं च सहायार्थं शोभिष्ठं कुसुमाकरम् ॥
आह्लादनं च मनसा कामायैनं प्रयच्छथ ॥
ब्रह्मोवाच । तथेत्युक्त्वा सुरगणा मदनं कुसुमाकरम् ।
प्रेषयामासुरव्यग्राः शिवान्तिकमरिन्दमाः ॥
स जगाम त्वरा कामो धृतचापो समाधवः ।
रत्या च सहितः कामः कर्तुं कर्म सुदुष्करम् ॥
गृहीत्वा सशरं चापमिदं तस्य मनोऽभवत् ।
मया वेध्यस्त्ववेध्यो वै शम्भुर्लोकगुरुः प्रभुः ॥
त्रैलोक्यजयिनो बाणाः शम्भौ मे किं दृढा न वा ।
तेनासौ चाग्निनेत्रेण भस्मशेषस्तदा कृतः ॥
तद् एव कर्म सुदृढमीक्षितुं सुरसत्तमाः ।
आजग्मुस्तत्र यद् वृत्तं शृणु विस्मयकारकम् ॥
शम्भुं दृष्ट्वा सुरगणा यावत् पश्यन्ति मन्मथम् ।
तावच्च भस्मसाद्भूतं कामं दृष्ट्वा भयातुराः ।
तुष्टुवुस्त्रिदशेशानं कृताञ्जलिपुटाः सुराः ॥
देवा ऊचुः । तारकाद् भयमापन्नं कुरु पत्नीं गिरेः सुताम् ॥
ब्रह्मोवाच । विद्धचित्तो हरोऽप्याशु मेने वाक्यं सुरोदितम् ।
अरुन्धतीं वसिष्ठं च मां तु चक्रधरं तथा ॥
प्रेषयामासुरमरा विवाहाय परस्परम् ।
सम्बन्धोऽपि तथाप्यासीद् धिमवल्लोकनाथयोः ॥
ब्रह्मोवाच । हिमवत्पर्वते श्रेष्ठे नानारत्नविचित्रिते ।
नानावृक्षलताकीर्णे नानाद्विजनिषेविते ॥
नदीनदसरःकूप+ ।तडागादिभिरावृते ।
देवगन्धर्वयक्षादि+ ।सिद्धचारणसेविते ॥
शुभमारुतसम्पन्ने हर्षोत्कर्षैककारणे ।
मेरुमन्दरकैलास+ ंऐनाकादिनगैर्वृते ॥
वसिष्ठागस्त्यपौलस्त्य+ ।लोमशादिभिरावृते ।
महोत्सवे वर्तमाने विवाहः समजायत ॥
तत्र वेदी रत्नमयी शोभिता स्वर्णभूषिता ।
वज्रमाणिक्यवैदूर्य+ ।तन्मयस्तम्भशोभिता ॥
जयालक्ष्मीशुभाक्षान्ति+ ।कीर्तिपुष्ट्यादिसंवृता ।
मेरुमन्दरकैलास+ ।रैवतैः परिशोभितैः ॥
पूजितो लोकनाथेन विष्णुना प्रभविष्णुना ।
मैनाकः पर्वतश्रेष्ठो रेजेऽतीव हिरण्मयः ॥
ऋषयो लोकपालाश्च आदित्याः समरुद्गणाः ।
विवाहे वेदिकां चक्रुर्देवदेवस्य शूलिनः ॥
विश्वकर्मा स्वयं त्वष्टा वेदीं चक्रे सतोरणाम् ।
सुरभी नन्दिनी नन्दा सुनन्दा कामदोहिनी ॥
आभिस्तु शोभितेशान्या विवाहः समजायत ।
समुद्राः सरितो नागा ओषध्यो लोकमातरः ॥
सवनस्पतिबीजाश्च सर्वे तत्र समाययुः ।
भुवः कर्म इला चक्रे ओषध्यस्त्वन्नकर्म च ॥
वरुणः पानकर्माणि दानकर्म धनाधिपः ।
अग्निश्चकार तत्रान्नं यच्चेष्टं लोकनाथयोः ॥
तत्र तत्र पृथक् पूजां चक्रे विष्णुः सनातनः ।
वेदाश्च सरहस्या वै गायन्ति च हसन्ति ॥
नृत्यन्त्यप्सरसः सर्वा जगुर्गन्धर्वकिंनराः ।
लाजाधृक् चापि मैनाको बभूव मुनिसत्तम ॥
पुण्याहवाचनं वृत्तमन्तर्वेश्मनि नारद ।
वेदिकायामुपाविष्टौ दम्पती सुरसत्तमौ ॥
प्रतिष्ठाप्याग्निं विधिवद् अश्मानं चापि पुत्रक ।
हुत्वा लाजांश्च विधिवत् प्रदक्षिणमथाकरोत् ॥
अश्मनः स्पर्शहेतोश्च देव्यङ्गुष्ठं करेऽस्पृशत् ।
विष्णुना प्रेरितः शम्भुर्दक्षिणस्य पदस्य च ॥
तामदर्शमहं तत्र होमं कुर्वन् हरान्तिके ।
दृष्टेऽङ्गुष्ठे दुष्टबुद्ध्या वीर्यं सुस्राव मे तदा ॥
लज्जया कलुषीभूतः स्कन्नं वीर्यमचूर्णयम् ।
मद्वीर्याच्चूर्णितात् सूक्ष्माद् वालखिल्यास्तु जज्ञिरे ॥
ततो महान् अभूत् तत्र हाहाकारः सुरोदितः ।
लज्जया परिभूतोऽहं निर्गतस्तु तदासनात् ॥
पश्यत्सु देवसङ्घेषु तूष्णीम्भूतेषु नारद ।
गच्छन्तं मां महादेवो दृष्ट्वा नन्दिनमब्रवीत् ॥
शिव उवाच । ब्रह्माणमाह्वयस्वेह गतपापं करोम्यहम् ।
कृतापराधेऽपि जने सन्तः सकृपमानसाः ।
मोहयन्त्यपि विद्वांसं विषयाणामियं स्थितिः ॥
ब्रह्मोवाच । एवमुक्त्वा स भगवान् उमया सहितः शिवः ।
ममानुकम्पया चैव लोकानां हितकाम्यया ॥
एतच्चकार लोकेशः शृणु नारद यत्नतः ।
पापिनां पापमोक्षाय भूमिरापो भविष्यति ॥
तयोश्च सारसर्वस्वमाहरिष्यामि पावनम् ।
एवं निश्चित्य भगवांस्तयोः सारं समाहरत् ॥
भूमिं कमण्डलुं कृत्वा तत्रापः संनिवेश्य च ।
पावमान्यादिभिः सूक्तैरभिमन्त्र्य च यत्नतः ॥
त्रिजगत्पावनीं शक्तिं तत्र सस्मार पापहा ।
मामुवाच स लोकेशो गृहाणेमं कमण्डलुम् ॥
आपो वै मातरो देव्यो भूमिर्माता तथापरा ।
स्थित्युत्पत्तिविनाशानां हेतुत्वमुभयोः स्थितम् ॥
अत्र प्रतिष्ठितो धर्मो ह्यत्र यज्ञः सनातनः ।
अत्र भुक्तिश्च मुक्तिश्च स्थावरं जङ्गमं तथा ॥
स्मरणान् मानसं पापं वचनाद् वाचिकं तथा ।
स्नानपानाभिषेकाच्च प्रणश्यत्यपि कायिकम् ॥
एतद् एवामृतं लोके नैतस्मात् पावनं परम् ।
मयाभिमन्त्रितं ब्रह्मन् गृहाणेमं कमण्डलुम् ॥
अत्रत्यं वारि यः कश्चित् स्मरेद् अपि पठेद् अपि ।
स सर्वकामान् आप्नोति गृहाणेमं कमण्डलुम् ॥
भूतेभ्यश्चापि पञ्चभ्य आपो भूतं महोदितम् ।
तासामुत्कृष्टमेतस्माद् गृहाणेमं कमण्डलुम् ॥
अत्र यद् वारि शोभिष्ठं पुण्यं पावनमेव च ।
स्पृष्ट्वा स्मृत्वा च दृष्ट्वा च ब्रह्मन् पापाद् विमोक्ष्यसे ॥
एवमुक्त्वा महादेवः प्रादान् मम कमण्डलुम् ।
ततः सुरगणाः सर्वे भक्त्या प्रोचुः सुरेश्वरम् ।
आह्लादश्च महांस्तत्र जयशब्दो व्यवर्तत ॥
देवोत्सवे मातुरजः पदाग्रम् ।
समीक्ष्य पापात् पतितत्वमाप ।
प्रादात् कृपालुः स्मरणात् पवित्राम् ।
गङ्गां पिता पुण्यकमण्डलुस्थाम् ॥
नारद उवाच । कमण्डलुस्थिता देवी तव पुण्यविवर्धिनी ।
यथा मर्त्यं गता नाथ तन् मे विस्तरतो वद ॥
ब्रह्मोवाच । बलिर्नाम महादैत्यो देवारिरपराजितः ।
धर्मेण यशसा चैव प्रजासंरक्षणेन च ॥
गुरुभक्त्या च सत्येन वीर्येण च बलेन च ।
त्यागेन क्षमया चैव त्रैलोक्ये नोपमीयते ॥
तस्यर्द्धिमुन्नतां दृष्ट्वा देवाश्चिन्तापरायणाः ।
मिथः समूचुरमरा जेष्यामो वै कथं बलिम् ॥
तस्मिञ् शासति राज्यं तु त्रैलोक्यं हतकण्टकम् ।
नारयो व्याधयो वापि नाधयो वा कथञ्चन ॥
अनावृष्टिरधर्मो वा नास्तिशब्दो न दुर्जनः ।
स्वप्नेऽपि नैव दृश्येत बलौ राज्यं प्रशासति ॥
तस्योन्नतिशरैर्भग्नाः कीर्तिखड्गद्विधाकृताः ।
तस्याज्ञाशक्तिभिन्नाङ्गा देवाः शर्म न लेभिरे ॥
ततः सम्मन्त्रयामासुः कृत्वा मात्सर्यमग्रतः ।
तद्यशोग्निप्रदीप्ताङ्गा विष्णुं जग्मुः सुविह्वलाः ॥
देवा ऊचुः । आर्ताः स्म गतसत्त्वाः स्म शङ्खचक्रगदाधर ।
अस्मदर्थे भवान् नित्यमायुधानि बिभर्ति च ॥
त्वयि नाथे जगन्नाथ अस्माकं दुःखमीदृशम् ।
त्वां तु प्रणमती वाणी कथं दैत्यं नमस्यति ॥
मनसा कर्मणा वाचा त्वामेव शरणं गताः ।
त्वदङ्घ्रिशरणाः सन्तः कथं दैत्यं नमेमहि ॥
यजामस्त्वां महायज्ञैर्वदामो वाग्भिरच्युत ।
त्वदेकशरणाः सन्तः कथं दैत्यं नमेमहि ॥
त्वद्वीर्यमाश्रिता नित्यं देवाः सेन्द्रपुरोगमाः ।
त्वया दत्तं पदं प्राप्य कथं दैत्यं नमेमहि ॥
स्रष्टा त्वं ब्रह्ममूर्त्या तु विष्णुर्भूत्वा तु रक्षसि ।
संहर्ता रुद्रशक्त्या त्वं कथं दैत्यं नमेमहि ॥
ऐश्वर्यं कारणं लोके विनैश्वर्यं तु किं फलम् ।
हतैश्वर्याः सुरेशान कथं दैत्यं नमेमहि ॥
अनादिस्त्वं जगद्धातरनन्तस्त्वं जगद्गुरुः ।
अन्तवन्तममुं शत्रुं कथं दैत्यं नमेमहि ॥
तवैश्वर्येण पुष्टाङ्गा जित्वा त्रैलोक्यमोजसा ।
स्थिराः स्यामः सुरेशान कथं दैत्यं नमेमहि ॥
ब्रह्मोवाच । इत्येतद् एव वचनं श्रुत्वा दैतेयसूदनः ।
उवाच सर्वान् अमरान् देवानां कार्यसिद्धये ॥
श्रीभगवान् उवाच । मद्भक्तोऽसौ बलिर्दैत्यो
ह्यवध्योऽसौ सुरासुरैः ।
यथा भवन्तो मत्पोष्यास्तथा पोष्यो बलिर्मम ॥
विना तु सङ्गरं देवा हत्वा राज्यं त्रिविष्टपे ।
बलिं निबध्य मन्त्रोक्त्या राज्यं वः प्रददाम्यहम् ॥
ब्रह्मोवाच । तथेत्युक्त्वा सुरगणाः सञ्जग्मुर्दिवमेव हि ।
भगवान् अपि देवेशो ह्यदित्या गर्भमाविशत् ॥
तस्मिन्न् उत्पद्यमाने तु उत्सवाश्च बभूविरे ।
जातोऽसौ वामनो ब्रह्मन् यज्ञेशो यज्ञपूरुषः ॥
एतस्मिन्न् अन्तरे ब्रह्मन् हयमेधाय दीक्षितः ।
बलिर्बलवतां श्रेष्ठ ऋषिमुख्यैः समाहितः ॥
पुरोधसा च शुक्रेण वेदवेदाङ्गवेदिना ।
मखे तस्मिन् वर्तमाने यजमाने बलौ तथा ॥
आर्त्विज्य ऋषिमुख्ये तु शुक्रे तत्र पुरोधसि ।
हविर्भागार्थमासन्न+ ।देवगन्धर्वपन्नगे ॥
दीयतां भुज्यतां पूजा क्रियतां च पृथक् पृथक् ।
परिपूर्णं पुनः पूर्णमेवं वाक्ये प्रवर्तति ॥
शनैस्तद्देशमभ्यागाद् वामनः सामगायनः ।
यज्ञवाटमनुप्राप्तो वामनश्चित्रकुण्डलः ॥
प्रशंसमानस्तं यज्ञं वामनं प्रेक्ष्य भार्गवः ।
ब्रह्मरूपधरं देवं वामनं दैत्यसूदनम् ॥
दातारं यज्ञतपसां फलं हन्तारं रक्षसाम् ।
ज्ञात्वा त्वरन्न् अथोवाच राजानं भूरितेजसम् ॥
जेतारं क्षत्रधर्मेण दातारं भक्तितो धनम् ।
बलिं बलवतां श्रेष्ठं सभार्यं दीक्षितं मखे ॥
ध्यायन्तं यज्ञपुरुषमुत्सृजन्तं हविः पृथक् ।
तमाह भृगुशार्दूलः शुक्रः परमबुद्धिमान् ॥
शुक्र उवाच । योऽसौ तव मखं प्राप्तो ब्राह्मणो वामनाकृतिः ।
नासौ विप्रो बले सत्यं यज्ञेशो यज्ञवाहनः ॥
शिशुस्त्वां याचितुं प्राप्तो नूनं देवहिताय हि ।
मया च सह सम्मन्त्र्य पश्चाद् देयं त्वया प्रभो ॥
ब्रह्मोवाच । बलिस्तु भार्गवं प्राह पुरोधसमरिन्दमः ॥
बलिरुवाच । धन्योऽहं मम यज्ञेशो गृहमायाति मूर्तिमान् ।
आगत्य याचते किञ्चित् किं मन्त्र्यमवशिष्यते ॥
ब्रह्मोवाच । एवमुक्त्वा सभार्योऽसौ शुक्रेण च पुरोधसा ।
जगाम यत्र विप्रेन्द्रो वामनोऽदितिनन्दनः ॥
कृताञ्जलिपुटो भूत्वा केनार्थित्वं तद् उच्यताम् ।
वामनोऽपि तदा प्राह पदत्रयमितां भुवम् ॥
देहि राजेन्द्र नान्येन कार्यमस्ति धनेन किम् ।
तथेत्युक्त्वा तु कलशान् नानारत्नविभूषितात् ॥
वारिधारां पुरस्कृत्य वामनाय भुवं ददौ ।
पश्यत्सु ऋषिमुख्येषु शुक्रे चैव पुरोधसि ॥
पश्यत्सु लोकनाथेषु वामनाय भुवं ददौ ।
पश्यत्सु दैत्यसङ्घेषु जयशब्दे प्रवर्तति ॥
शनैस्तु वामनः प्राह स्वस्ति राजन् सुखी भव ।
देहि मे सम्मितां भूमिं त्रिपदामाशु गम्यते ॥
तथेत्युवाच दैत्येशो यावत् पश्यति वामनम् ।
यज्ञेशो यज्ञपुरुषश्चन्द्रादित्यौ स्तनान्तरे ॥
यथा स्यातां सुरा मूर्ध्नि ववृधे विक्रमाकृतिः ।
अनन्तश्चाच्युतो देवो विक्रान्तो विक्रमाकृतिः ।
तं दृष्ट्वा दैत्यराट् प्राह सभार्यो विनयान्वितः ॥
बलिरुवाच । क्रमस्व विष्णो लोकेश यावच्छक्त्या जगन्मय ।
जितं मया सुरेशान सर्वभावेन विश्वकृत् ॥
ब्रह्मोवाच । तद्वाक्यसमकालं तु विष्णुः प्राह महाक्रतुः ॥
विष्णुरुवाच । दैत्येश्वर महाबाहो क्रमिष्ये पश्य
दैत्यराट् ॥
ब्रह्मोवाच । एवं वदन्तं स प्राह क्रम विष्णो पुनः पुनः ॥
ब्रह्मोवाच । कूर्मपृष्ठे पदं न्यस्य बलियज्ञे पदं न्यसत् ।
द्वितीयं तु पदं प्राप ब्रह्मलोकं सनातनम् ॥
तृतीयस्य पदस्यात्र स्थानं नास्त्यसुरेश्वर ।
क्व क्रमिष्ये भुवं देहि बलिं तं हरिरब्रवीत् ।
विहस्य बलिरप्याह सभार्यः स कृताञ्जलिः ॥
बलिरुवाच । त्वया सृष्टं जगत् सर्वं न स्रष्टाहं सुरेश्वर ।
त्वद्दोषाद् अल्पमभवत् किं करोमि जगन्मय ॥
तथापि नानृतपूर्वं कदाचिद् वच्मि केशव ।
सत्यवाक्यं च मां कुर्वन् मत्पृष्ठे हि पदं न्यस ॥
ब्रह्मोवाच । ततः प्रसन्नो भगवांस्त्रयीमूर्तिः सुरार्चितः ॥
भगवान् उवाच । वरं वृणीष्व भद्रं ते भक्त्या
प्रीतोऽस्मि दैत्यराट् ॥
ब्रह्मोवाच । स तु प्राह जगन्नाथं न याचे त्वां त्रिविक्रमम् ।
स तु प्रादात् स्वयं विष्णुः प्रीतः सन् मनसेप्सितम् ॥
रसातलपतित्वं च भावि चेन्द्रपदं पुनः ।
आत्माधिपत्यं च हरिरविनाशि यशो विभुः ॥
एवं दत्त्वा बलेः सर्वं ससुतं भार्ययान्वितम् ।
रसातले हरिः स्थाप्य बलिं त्वमरवैरिणम् ॥
शतक्रतोस्तथा प्रादात् सुरराज्यं यथाभवम् ।
एतस्मिन्न् अन्तरे तत्र पदं प्रागात् सुरार्चितम् ॥
द्वितीयं तत् पदं विष्णोः पितुर्मम महामते ।
यत् पदं समनुप्राप्तं गृहं दृष्ट्वाप्यचिन्तयम् ॥
किं कृत्यं यच्छुभं मे स्यात् पदे विष्णोः समागते ।
सर्वस्वं च समालोक्य श्रेष्ठो मे स्यात् कमण्डलुः ॥
तद् वारि यत् पुण्यतमं दत्तं च त्रिपुरारिणा ।
वरं वरेण्यं वरदं वरं शान्तिकरं परम् ॥
शुभं च शुभदं नित्यं भुक्तिमुक्तिप्रदायकम् ।
मातृस्वरूपं लोकानाममृतं भेषजं शुचि ॥
पवित्रं पावनं पूज्यं ज्येष्ठं श्रेष्ठं गुणान्वितम् ।
स्मरणाद् एव लोकानां पावनं किं नु दर्शनात् ॥
तादृग् वारि शुचिर्भूत्वा कल्पयेऽर्घाय मे पितुः ।
इति सञ्चिन्त्य तद् वारि गृहीत्वार्घाय कल्पितम् ॥
विष्णोः पादे तु पतितमर्घवारि सुमन्त्रितम् ।
तद् वारि पतितं मेरौ चतुर्धा व्यगमद् भुवम् ॥
पूर्वे तु दक्षिणे चैव पश्चिमे चोत्तरे तथा ।
दक्षिणे यत् तु पतितं जटाभिः शङ्करो मुने ॥
जग्राह पश्चिमे यत् तु पुनः प्रायात् कमण्डलुम् ।
उत्तरे पतितं यत् तु विष्णुर्जग्राह तज्जलम् ॥
पूर्वस्मिन्न् ऋषयो देवा पितरो लोकपालकाः ।
जगृहुः शुभदं वारि तस्माच्छ्रेष्ठं तद् उच्यते ॥
या दक्षिणां दिशं प्राप्ता आपो वै लोकमातरः ।
विष्णुपादप्रसूतास्ता ब्रह्मण्या लोकमातरः ॥
महेश्वरजटासंस्थाः पर्वजातशुभोदयाः ।
तासां प्रभावस्मरणात् सर्वकामान् अवाप्नुयात् ॥
नारद उवाच । कमण्डलुस्थिता देवी महेश्वरजटागता ।
श्रुता देव यथा मर्त्यमागता तद् ब्रवीतु मे ॥
ब्रह्मोवाच । महेश्वरजटास्था या आपो देव्यो महामते ।
तासां च द्विविधो भेद आहर्तुर्द्वयकारणात् ॥
एकांशो ब्राह्मणेनात्र व्रतदानसमाधिना ।
गोतमेन शिवं पूज्य आहृतो लोकविश्रुतः ॥
अपरस्तु महाप्राज्ञ क्षत्रियेण बलीयसा ।
आराध्य शङ्करं देवं तपोभिर्नियमैस्तथा ॥
भगीरथेन भूपेन आहृतोऽंशो अपरस्तथा ।
एवं द्वैरूप्यमभवद् गङ्गाया मुनिसत्तम ॥
नारद उवाच । महेश्वरजटास्था या हेतुना केन गौतमः ।
आहर्ता क्षत्रियेणापि आहृता केन तद् वद ॥
ब्रह्मोवाच । यथानीता पुरा वत्स ब्राह्मणेनेतरेण वा ।
तत् सर्वं विस्तरेणाहं वदिष्ये प्रीतये तव ॥
यस्मिन् काले सुरेशस्य उमा पत्न्यभवत् प्रिया ।
तस्मिन्न् एवाभवद् गङ्गा प्रिया शम्भोर्महामते ॥
मम दोषापनोदाय चिन्तयानः शिवस्तदा ।
उमया सहितः श्रीमान् देवीं प्रेक्ष्य विशेषतः ॥
रसवृत्तौ स्थितो यस्मान् निर्ममे रसमुत्तमम् ।
रसिकत्वात् प्रियत्वाच्च स्त्रैणत्वात् पावनत्वतः ॥
सर्वाभ्यो ह्यधिकप्रीतिर्गङ्गाभूद् द्विजसत्तम ।
सैवोद्भूता जटामार्गात् कस्मिंश्चित् कारणान्तरे ।
स तु सङ्गोपयामास गङ्गां शम्भुर्जटागताम् ॥
शिरसा च धृतां ज्ञात्वा न शशाक उमा तदा ।
सोढुं ब्रह्मञ् जटाजूटे स्थितां दृष्ट्वा पुनः पुनः ॥
अमर्षेण भवं गोरी प्रेरयस्वेत्यभाषत ।
नैवासौ प्रैरयच्छम्भू रसिको रसमुत्तमम् ॥
जटास्वेव तदा देवीं गोपायन्तं विमृश्य सा ।
विनायकं जयां स्कन्दं रहो वचनमब्रवीत् ॥
नैवायं त्रिदशेशानो गङ्गां त्यजति कामुकः ।
सापि प्रिया शिवस्याद्य कथं त्यजति तां प्रियाम् ॥
एवं विमृश्य बहुशो गौरी चाह विनायकम् ॥
पार्वत्युवाच । न देवैर्नासुरैर्यक्षैर्न सिद्धैर्भवतापि च ।
न राजभिरथान्यैर्वा न गङ्गां त्यजति प्रभुः ॥
पुनस्तप्स्यामि वा गत्वा हिमवन्तं नगोत्तमम् ।
अथवा ब्राह्मणैः पुण्यैस्तपोभिर्हतकल्मषैः ॥
तैर्वा जटास्थिता गङ्गा प्रार्थिता भुवमाप्नुयात् ॥
ब्रह्मोवाच । एतच्छ्रुत्वा मातृवाक्यं मातरं प्राह विघ्नराट् ।
भ्रात्रा स्कन्देन जयया सम्मन्त्र्येह च युज्यते ॥
तत् कुर्मो मस्तकाद् गङ्गां यथा त्यजति मे पिता ।
एतस्मिन्न् अन्तरे ब्रह्मन्न् अनावृष्टिरजायत ॥
द्विर्द्वादश समा मर्त्ये सर्वप्राणिभयावहा ।
ततो विनष्टमभवज्जगत् स्थावरजङ्गमम् ॥
विना तु गौतमं पुण्यमाश्रमं सर्वकामदम् ।
स्रष्टुकामः पुरा पुत्र स्थावरं जङ्गमं तथा ॥
कृतो यज्ञो मया पूर्वं स देवयजनो गिरिः ।
मन्नामा तत्र विख्यातस्ततो ब्रह्मगिरिः सदा ॥
तमाश्रित्य नगश्रेष्ठं सर्वदास्ते स गौतमः ।
तस्याश्रमे महापुण्ये श्रेष्ठे ब्रह्मगिरौ शुभे ॥
आधयो व्याधयो वापि दुर्भिक्षं वाप्यवर्षणम् ।
भयशोकौ च दारिद्र्यं न श्रूयन्ते कदाचन ॥
तदाश्रमं विनान्यत्र हव्यं वा कव्यमेव च ।
नास्ति पुत्र तथा दाता होता यष्टा तथैव च ॥
यदैव गौतमो विप्रो ददाति च जुहोति च ।
तदैवाप्ययनं स्वर्गे सुराणामपि नान्यतः ॥
देवलोकेऽपि मर्त्ये वा श्रूयते गौतमो मुनिः ।
होता दाता च भोक्ता च स एवेति जना विदुः ॥
तच्छ्रुत्वा मुनयः सर्वे नानाश्रमनिवासिनः ।
गौतमाश्रममापृच्छन्न् आगच्छन्तस्तपोधनाः ॥
तेषां मुनीनां सर्वेषामागतानां स गौतमः ।
शिष्यवत् पुत्रवद् भक्त्या पितृवत् पोषकोऽभवत् ॥
यस्य यथेप्सितं कामं यथायोग्यं यथाक्रमम् ।
यथानुरूपं सर्वेषां शुश्रूषामकरोन् मुनिः ॥
आज्ञया गौतमस्यासन्न् ओषध्यो लोकमातरः ।
आराधिताः पुनस्तेन ब्रह्मविष्णुमहेश्वराः ॥
जायन्ते च तदौषध्यो लूयन्ते च तदैव हि ।
सम्पत्स्यन्ते तदोप्यन्ते गौतमस्य तपोबलात् ॥
सर्वाः समृद्धयस्तस्य संसिध्यन्ते मनोगताः ।
प्रत्यहं वक्ति विनयाद् गौतमस्त्वागतान् मुनीन् ॥
पुत्रवच्छिष्यवच्चैव प्रेष्यवत् करवाणि किम् ।
पितृवत् पोषयामास संवत्सरगणान् बहून् ॥
एवं वसत्सु मुनिषु त्रैलोक्ये ख्यातिराश्रयात् ।
ततो विनायकः प्राह मातरं भ्रातरं जयाम् ॥
विनायक उवाच । देवानां सदने मातर्गीयते गौतमो द्विजः ।
यन् न साध्यं सुरगणैर्गौतमः कृतवान् इति ॥
एवं श्रुतं मया देवि ब्राह्मणस्य तपोबलम् ।
स विप्रश्चालयेद् एनां मातर्गङ्गां जटागताम् ॥
तपसा वान्यतो वापि पूजयित्वा त्रिलोचनम् ।
स एव च्यावयेद् एनां जटास्थां मे पितृप्रियाम् ॥
तत्र नीतिर्विधातव्या तां विप्रो याचयेद् यथा ।
तत्प्रभावात् सरिच्छ्रेष्ठा शिरसोऽवतरत्यपि ॥
ब्रह्मोवाच । इत्युक्त्वा मातरं भ्रात्रा जयया सह विघ्नराट् ।
जगाम गौतमो यत्र ब्रह्मसूत्रधरः कृशः ॥
वसन् कतिपयाहःसु गौतमाश्रममण्डले ।
उवाच ब्राह्मणान् सर्वांस्तत्र तत्र च विघ्नराट् ॥
गच्छामः स्वमधिष्ठानमाश्रमाणि शुचीनि च ।
पुष्टाः स्म गौतमान्नेन पृच्छामो गौतमं मुनिम् ॥
इति सम्मन्त्र्य पृच्छन्ति मुनयो मुनिसत्तमाः ।
स तान् निवारयामास स्नेहबुद्ध्या मुनीन् पृथक् ॥
गौतम उवाच । कृताञ्जलिः सविनयमासध्वमिह चैव हि ।
युष्मच्चरणशुश्रूषां करोमि मुनिपुङ्गवाः ॥
शुश्रूषौ पुत्रवन् नित्यं मयि तिष्ठति नोचितम् ।
भवतां भूमिदेवानामाश्रमान्तरसेवनम् ॥
इदमेवाश्रमं पुण्यं सर्वेषामिति मे मतिः ।
अलमन्येन मुनय आश्रमेण गतेन वा ॥
ब्रह्मोवाच । इति श्रुत्वा मुनेर्वाक्यं विघ्नकृत्यमनुस्मरन् ।
उवाच प्राञ्जलिर्भूत्वा ब्राह्मणान् स गणाधिपः ॥
गणाधिप उवाच । अन्नक्रीता वयं किं नो निवारयत गौतमः ।
साम्ना नैव वयं शक्ता गन्तुं स्वं स्वं निवेशनम् ॥
नायमर्हति दण्डं वा उपकारी द्विजोत्तमः ।
तस्माद् बुद्ध्या व्यवस्यामि तत् सर्वैरनुमन्यताम् ॥
ब्रह्मोवाच । ततः सर्वे द्विजश्रेष्ठाः क्रियतामित्यनुब्रुवन् ।
एतस्य तूपकाराय लोकानां हितकाम्यया ॥
ब्राह्मणानां च सर्वेषां श्रेयो यत् स्यात् तथा कुरु ।
ब्राह्मणानां वचः श्रुत्वा मेने वाक्यं गणाधिपः ॥
विनायक उवाच । क्रियते गुणरूपं यद् गौतमस्य विशेषतः ॥
ब्रह्मोवाच । अनुमान्य द्विजान् सर्वान् पुनः पुनरुदारधीः ।
स्वयं च ब्राह्मणो भूत्वा प्रणम्य ब्राह्मणान् पुनः ।
मातुर्मते स्थितो विद्वाञ् जयां प्राह गणेश्वरः ॥
विनायक उवाच । यथा नान्यो विजानीते तथा कुरु शुभानने ।
गोरूपधारिणी गच्छ गौतमो यत्र तिष्ठति ॥
शालीन् खाद विनाश्याथ विकारं कुरु भामिनि ।
कृते प्रहारे हुङ्कारे प्रेक्षिते चापि किञ्चन ।
पत दीनं स्वनं कृत्वा न म्रियस्व न जीव च ॥
ब्रह्मोवाच । तथा चकार विजया विघ्नेश्वरमते स्थिता ।
यत्रासीद् गौतमो विप्रो जया गोरूपधारिणी ॥
जगाम शालीन् खादन्ती तां ददर्श स गौतमः ।
गां दृष्ट्वा विकृतां विप्रस्तां तृणेन न्यवारयत् ॥
निवार्यमाणा सा तेन स्वनं कृत्वा पपात गौः ।
तस्यां तु पतितायां च हाहाकारो महान् अभूत् ॥
स्वनं श्रुत्वा च दृष्ट्वा च गौतमस्य विचेष्टितम् ।
व्यथिता ब्राह्मणाः प्राहुर्विघ्नराजपुरस्कृताः ॥
ब्राह्मणा ऊचुः । इतो गच्छामहे सर्वे न स्थातव्यं तवाश्रमे ।
पुत्रवत् पोषिताः सर्वे पृष्टोऽसि मुनिपुङ्गव ॥
ब्रह्मोवाच । इति श्रुत्वा मुनिर्वाक्यं विप्राणां गच्छतां तदा ।
वज्राहत इवासीत् स विप्राणां पुरतोऽपतत् ॥
तमूचुर्ब्राह्मणाः सर्वे पश्येमां पतितां भुवि ।
रुद्राणां मातरं देवीं जगतां पावनीं प्रियाम् ॥
तीर्थदेवस्वरूपिण्यामस्यां गवि विधेर्बलात् ।
पतितायां मुनिश्रेष्ठ गन्तव्यमवशिष्यते ॥
चीर्णं व्रतं क्षयं याति यथा वासस्त्वदाश्रमे ।
वयं नान्यधना ब्रह्मन् केवलं तु तपोधनाः ॥
ब्रह्मोवाच । विप्राणां पुरतः स्थित्वा विनीतः प्राह गौतमः ॥
गौतम उवाच । भवन्त एव शरणं पूतं मां कर्तुमर्हथ ॥
ब्रह्मोवाच । ततः प्रोवाच भगवान् विघ्नराड्
ब्राह्मणैर्वृतः ॥
विघ्नराज उवाच । नैवेयं म्रियते तत्र नैव जीवति तत्र किम् ।
वदामोऽस्मिन् सुसन्दिग्धे निष्कृतिं गतिमेव वा ॥
गौतम उवाच ।  कथमुत्थास्यतीयं गौरथ चास्मिंश्च निष्कृतिम् ।
वक्तुमर्हथ तत् सर्वं करिष्येऽहमसंशयम् ॥
ब्राह्मणा ऊचुः । सर्वेषां च मतेनायं वदिष्यति च बुद्धिमान् ।
एतद् वाक्यमथास्माकं प्रमाणं तव गौतम ॥
ब्रह्मोवाच । ब्राह्मणैः प्रेर्यमाणोऽसौ गौतमेन बलीयसा ।
विघ्नकृद् ब्रह्मवपुषा प्राह सर्वान् इदं वचः ॥
विघ्नराज उवाच । सर्वेषां च मतेनाहं वदिष्यामि यथार्थवत् ।
अनुमन्यन्तु मुनयो मद्वाक्यं गौतमोऽपि च ॥
महेश्वरजटाजूटे ब्रह्मणोऽव्यक्तजन्मनः ।
कमण्डलुस्थितं वारि तिष्ठतीति हि शुश्रुम ॥
तद् आनयस्व तरसा तपसा नियमेन च ।
तेनाभिषिञ्च गामेतां भगवन् भुवमाश्रिताम् ।
ततो वत्स्यामहे सर्वे पूर्ववत् तव वेश्मनि ॥
ब्रह्मोवाच । इत्युक्तवति विप्रेन्द्रे ब्राह्मणानां च संसदि ।
तत्रापतत् पुष्पवृष्टिर्जयशब्दो व्यवर्धत ।
ततः कृताञ्जलिर्नम्रो गौतमो वाक्यमब्रवीत् ॥
गौतम उवाच । तपसाग्निप्रसादेन देवब्रह्मप्रसादतः ।
भवतां च प्रसादेन मत्सङ्कल्पोऽनुसिध्यताम् ॥
ब्रह्मोवाच । एवमस्त्विति तं विप्रा आपृच्छन् मुनिपुङ्गवम् ।
स्वानि स्थानानि ते जग्मुः समृद्धान्यन्नवारिभिः ॥
यातेषु तेषु विप्रेषु भ्रात्रा सह गणेश्वरः ।
जयया सह सुप्रीतः कृतकृत्यो न्यवर्तत ॥
गतेषु ब्रह्मवृन्देषु गणेशे च गते तथा ।
गौतमोऽपि मुनिश्रेष्ठस्तपसा हतकल्मषः ॥
ध्यायंस्तदर्थं स मुनिः किमिदं मम संस्थितम् ।
इत्येवं बहुशो ध्यायञ् ज्ञानेन ज्ञातवान् द्विज ॥
निश्चित्य देवकार्यार्थमात्मनः किल्बिषां गतिम् ।
लोकानामुपकारं च शम्भोः प्रीणनमेव च ॥
उमायाः प्रीणनं चापि गङ्गानयनमेव च ।
सर्वं श्रेयस्करं मन्ये मयि नैव च किल्बिषम् ॥
इत्येवं मनसा ध्यायन् सुप्रीतोऽभूद् द्विजोत्तमः ।
आराध्य जगतामीशं त्रिनेत्रं वृषभध्वजम् ॥
आनयिष्ये सरिच्छ्रेष्ठां प्रीताऽस्तु गिरिजा मम ।
सपत्नी जगदम्बाया महेश्वरजटास्थिता ॥
एवं हि सङ्कल्प्य मुनिप्रवीरः ।
स गौतमो ब्रह्मगिरेर्जगाम ।
कैलासमाधिष्ठितमुग्रधन्वना ।
सुरार्चितं प्रियया ब्रह्मवृन्दैः ॥
नारद उवाच । कैलासशिखरं गत्वा गौतमो भगवान् ऋषिः ।
किं चकार तपो वापि कां चक्रे स्तुतिमुत्तमाम् ॥
ब्रह्मोवाच । गिरिं गत्वा ततो वत्स वाचं संयम्य गौतमः ।
आस्तीर्य स कुशान् प्राज्ञः कैलासे पर्वतोत्तमे ॥
उपविश्य शुचिर्भूत्वा स्तोत्रं चेदं ततो जगौ ।
अपतत् पुष्पवृष्टिश्च स्तूयमाने महेश्वरे ॥
गौतम उवाच । भोगार्थिनां भोगमभीप्सितं च ।
दातुं महान्त्यष्टवपूंषि धत्ते ।
सोमो जनानां गुणवन्ति नित्यम् ।
देवं महादेवमिति स्तुवन्ति ॥
कर्तुं स्वकीयैर्विषयैः सुखानि ।
भर्तुं समस्तं सचराचरं च ।
सम्पत्तये ह्यस्य विवृद्धये च ।
महीमयं रूपमितीश्वरस्य ॥
सृष्टेः स्थितेः संहरणाय भूमेर्।
आधारमाधातुमपां स्वरूपम् ।
भेजे शिवः शान्ततनुर्जनानाम् ।
सुखाय धर्माय जगत् प्रतिष्ठितम् ॥
कालव्यवस्थाममृतस्रवं च ।
जीवस्थितिं सृष्टिमथो विनाशनम् ।
मुदं प्रजानां सुखमुन्नतिं च ।
चक्रेऽर्कचन्द्राग्निमयं शरीरम् ॥
वृद्धिं गतिं शक्तिमथाक्षराणि ।
जीवव्यवस्थां मुदमप्यनेकाम् ।
स्रष्टुं कृतं वायुरितीशरूपम् ।
त्वं वेत्सि नूनं भगवन् भवन्तम् ॥
भेदैर्विना नैव कृतिर्न धर्मो ।
नात्मीयमन्यन् न दिशोऽन्तरिक्षम् ।
द्यावापृथिव्यौ न च भुक्तिमुक्ती ।
तस्माद् इदं व्योमवपुस्तवेश ॥
धर्मं व्यवस्थापयितुं व्यवस्य ।
ऋक्सामशास्त्राणि यजुश्च शाखाः ।
लोके च गाथाः स्मृतयः पुराणम् ।
इत्यादिशब्दात्मकतामुपैति ॥
यष्टा क्रतुर्यान्यपि साधनानि ।
ऋत्विक्प्रदेशं फलदेशकालाः ।
त्वमेव शम्भो परमार्थतत्त्वम् ।
वदन्ति यज्ञाङ्गमयं वपुस्ते ॥
कर्ता प्रदाता प्रतिभूः प्रदानम् ।
सर्वज्ञसाक्षी पुरुषः परश्च ।
प्रत्यात्मभूतः परमार्थरूपस्- ।
त्वमेव सर्वं किमु वाग्विलासैः ॥
न वेदशास्त्रैर्गुरुभिः प्रदिष्टो ।
न नासि बुद्ध्यादिभिरप्रधृष्यः ।
अजोऽप्रमेयः शिवशब्दवाच्यस्- ।
त्वमस्ति सत्यं भगवन् नमस्ते ॥
आत्मैकतां स्वप्रकृतिं कदाचिद् ।
ऐक्षच्छिवः सम्पद् इयं ममेति ।
पृथक् तदैवाभवद् अप्रतर्क्य+ ।
अचिन्त्यप्रभावो बहुविश्वमूर्तिः ॥
भावेऽभिवृद्धा च भवे भवे च ।
स्वकारणं कारणमास्थिता च ।
नित्या शिवा सर्वसुलक्षणा वा ।
विलक्षणा विश्वकरस्य शक्तिः ॥
उत्पादनं संस्थितिरन्नवृद्धि+ ।
लयाः सतां यत्र सनातनास्ते ।
एकैव मूर्तिर्न समस्ति किञ्चिद् ।
असाध्यमस्या दयिता हरस्य ॥
यदर्थमन्नानि धनानि जीवा ।
यच्छन्ति कुर्वन्ति तपांसि धर्मान् ।
सापीयमम्बा जगतो जनित्री ।
प्रिया तु सोमस्य महासुकीर्तिः ॥
यद् ईक्षितं काङ्क्षति वासवोऽपि ।
यन्नामतो मङ्गलमाप्नुयाच्च ।
या व्याप्य विश्वं विमलीकरोति ।
सोमा सदा सोमसमानरूपा ॥
ब्रह्मादिजीवस्य चराचरस्य ।
बुद्ध्यक्षिचैतन्यमनःसुखानि ।
यस्याः प्रसादात् फलवन्ति नित्यम् ।
वागीश्वरी लोकगुरोः सुरम्या ॥
चतुर्मुखस्यापि मनो मलीनम् ।
किमन्यजन्तोरिति चिन्त्य माता ।
गङ्गावतारं विविधैरुपायैः ।
सर्वं जगत् पावयितुं चकार ॥
श्रुतीः समालक्ष्य हरप्रभुत्वम् ।
विश्वस्य लोकः सकलैः प्रमाणैः ।
कृत्वा च धर्मान् बुभुजे च भोगान् ।
विभूतिरेषा तु सदाशिवस्य ॥
कार्यक्रियाकारकसाधनानाम् ।
वेदोदितानामथ लौकिकानाम् ।
यत् साध्यमुत्कृष्टतमं प्रियं च ।
प्रोक्ता च सा सिद्धिरनादिकर्तुः ॥
ध्यात्वा वरं ब्रह्म परं प्रधानम् ।
यत् सारभूतं यद् उपासितव्यम् ।
यत् प्राप्य मुक्ता न पुनर्भवन्ति ।
सद्योगिनो मुक्तिरुमापतिः सः ॥
यथा यथा शम्भुरमेयमाया+ ।
रूपाणि धत्ते जगतो हिताय ।
तद्योगयोग्यानि तथैव धत्से ।
पतिव्रतात्वं त्वयि मातरेवम् ॥
ब्रह्मोवाच । इत्येवं स्तुवतस्तस्य पुरस्ताद् वृषभध्वजः ।
उमया सहितः श्रीमान् गणेशादिगणैर्वृतः ॥
साक्षाद् आगत्य तं शम्भुः प्रसन्नो वाक्यमब्रवीत् ॥
शिव उवाच । किं ते गौतम दास्यामि भक्तिस्तोत्रव्रतैः शुभैः ।
परितुष्टोऽस्मि याचस्व देवानामपि दुष्करम् ॥
ब्रह्मोवाच । इति श्रुत्वा जगन्मूर्तेर्वाक्यं वाक्यविशारदः ।
हर्षबाष्पपरीताङ्गो गौतमः पर्यचिन्तयत् ॥
अहो दैवमहो धर्मो ह्यहो वै विप्रपूजनम् ।
अहो लोकगतिश्चित्रा अहो धातर्नमोऽस्तु ते ॥
गौतम उवाच । जटास्थितां शुभां गङ्गां देहि मे त्रिदशार्चित ।
यदि तुष्टोऽसि देवेश त्रयीधाम नमोऽस्तु ते ॥
ईश्वर उवाच । त्रयाणामुपकारार्थं लोकानां याचितं त्वया ।
आत्मनस्तूपकाराय तद् याचस्वाकुतोभयः ॥
गौतम उवाच । स्तोत्रेणानेन ये भक्तास्त्वां च देवीं स्तुवन्ति वै ।
सर्वकामसमृद्धाः स्युरेतद् धि वरयाम्यहम् ॥
ब्रह्मोवाच । एवमस्त्विति देवेशः परितुष्टोऽब्रवीद् वचः ।
अन्यान् अपि वरान् मत्तो याचस्व विगतज्वरः ॥
एवमुक्तस्तु हर्षेण गौतमः प्राह शङ्करम् ॥
गौतम उवाच । इमां देवीं जटासंस्थां पावनीं लोकपावनीम् ।
तव प्रियां जगन्नाथ उत्सृज ब्रह्मणो गिरौ ॥
सर्वासां तीर्थभूता तु यावद् गच्छति सागरम् ।
ब्रह्महत्यादिपापानि मनोवाक्कायिकानि च ॥
स्नानमात्रेण सर्वाणि विलयं यान्तु शङ्कर ।
चन्द्रसूर्योपरागे च अयने विषुवे तथा ॥
सङ्क्रान्तौ वैधृतौ पुण्य+ ।तीर्थेष्वन्येषु यत् फलम् ।
अस्यास्तु स्मरणाद् एव तत् पुण्यं जायतां हर ॥
श्लाघ्यं कृते तपः प्रोक्तं त्रेतायां यज्ञकर्म च ।
द्वापरे यज्ञदाने च दानमेव कलौ युगे ॥
युगधर्माश्च ये सर्वे देशधर्मास्तथैव च ।
देशकालादिसंयोगे यो धर्मो यत्र शस्यते ॥
यद् अन्यत्र कृतं पुण्यं स्नानदानादिसंयमैः ।
अस्यास्तु स्मरणाद् एव तत् पुण्यं जायतां हर ॥
यत्र यत्र त्वियं याति यावत् सागरगामिनी ।
तत्र तत्र त्वया भाव्यमेष चास्तु वरो वरः ॥
योजनानां तूपरि तु दश यावच्च सङ्ख्यया ।
तदन्तरप्रविष्टानां महापातकिनामपि ॥
तत् पितृणां च तेषां च स्नानायागच्छतां शिव ।
स्नाने चाप्यन्तरे मृत्योर्मुक्तिभाजो भवन्तु वै ॥
एकतः सर्वतीर्थानि स्वर्गमर्त्यरसातले ।
एषा तेभ्यो विशिष्टा तु अलं शम्भो नमोऽस्तु ते ॥
ब्रह्मोवाच । तद् गौतमवचः श्रुत्वा तथास्त्वित्यब्रवीच्छिवः ।
अस्याः परतरं तीर्थं न भूतं न भविष्यति ॥
सत्यं सत्यं पुनः सत्यं वेदे च परिनिष्ठितम् ।
सर्वेषां गौतमी पुण्या इत्युक्त्वान्तरधीयत ॥
ततो गते भगवति लोकपूजिते ।
तदाज्ञया पूर्णबलः स गौतमः ।
जटां समादाय सरिद्वरां ताम् ।
सुरैर्वृतो ब्रह्मगिरिं विवेश ॥
ततस्तु गौतमे प्राप्ते जटामादाय नारद ।
पुष्पवृष्टिरभूत् तत्र समाजग्मुः सुरेश्वराः ॥
ऋषयश्च महाभागा ब्राह्मणाः क्षत्रियास्तथा ।
जयशब्देन तं विप्रं पूजयन्तो मुदान्विताः ॥
नारद उवाच । महेश्वरजटाजुटाद् गङ्गामादाय गौतमः ।
आगत्य ब्रह्मणः पुण्ये ततः किमकरोद् गिरौ ॥
ब्रह्मोवाच । आदाय गौतमो गङ्गां शुचिः प्रयतमानसः ।
पूजितो देवगन्धर्वैस्तथा गिरिनिवासिभिः ॥
गिरेर्मूर्ध्नि जटां स्थाप्य स्मरन् देवं त्रिलोचनम् ।
उवाच प्राञ्जलिर्भूत्वा गङ्गां स द्विजसत्तमः ॥
गौतम उवाच । त्रिलोचनजटोद्भूते सर्वकामप्रदायिनि ।
क्षमस्व मातः शान्तासि सुखं याहि हितं कुरु ॥
ब्रह्मोवाच । एवमुक्ता गौतमेन गङ्गा प्रोवाच गौतमम् ।
दिव्यरूपधरा देवी दिव्यस्रगनुलेपना ॥
गङ्गोवाच । गच्छेयं देवसदनमथवापि कमण्डलुम् ।
रसातलं वा गच्छेयं जातस्त्वं सत्यवाग् असि ॥
गौतम उवाच । त्रयाणामुपकारार्थं लोकानां याचिता मया ।
शम्भुना च तथा दत्ता देवि तन् नान्यथा भवेत् ॥
ब्रह्मोवाच । तद् गौतमवचः श्रुत्वा गङ्गा मेने द्विजेरितम् ।
त्रेधात्मानं विभज्याथ स्वर्गमर्त्यरसातले ॥
स्वर्गे चतुर्धा व्यगमत् सप्तधा मर्त्यमण्डले ।
रसातले चतुर्धैव सैवं पञ्चदशाकृतिः ॥
सर्वत्र सर्वभूतैव सर्वपापविनाशिनी ।
सर्वकामप्रदा नित्यं सैव वेदे प्रगीयते ॥
मर्त्या मर्त्यगतामेव पश्यन्ति न तलं गताम् ।
नैव स्वर्गगतां मर्त्याः पश्यन्त्यज्ञानबुद्धयः ॥
यावत् सागरगा देवी तावद् देवमयी स्मृता ।
उत्सृष्टा गौतमेनैव प्रायात् पूर्वार्णवं प्रति ॥
ततो देवर्षिभिर्जुष्टां मातरं जगतः शुभाम् ।
गौतमो मुनिशार्दूलः प्रदक्षिणमथाकरोत् ॥
त्रिलोचनं सुरेशानं प्रथमं पूज्य गौतमः ।
उभयोस्तीरयोः स्नानं करोमीति दधे मतिम् ॥
स्मृतमात्रस्तदा तत्र *आविरासीत् करुणार्णवः ।
तत्र स्नानं कथं सिध्येद् इत्येवं शर्वमब्रवीत् ॥
कृताञ्जलिपुटो भूत्वा भक्तिनम्रस्त्रिलोचनम् ॥
गौतम उवाच । देवदेव महेशान तीर्थस्नानविधिं मम ।
ब्रूहि सम्यङ् महेशान लोकानां हितकाम्यया ॥
शिव उवाच । महर्षे शृणु सर्वं च विधिं गोदावरीभवम् ।
पूर्वं नान्दीमुखं कृत्वा देहशुद्धिं विधाय च ॥
ब्राह्मणान् भोजयित्वा च तेषामाज्ञां प्रगृह्य च ।
ब्रह्मचर्येण गच्छन्ति पतितालापवर्जिताः ॥
यस्य हस्तौ च पादौ च मनश्चैव सुसंयतम् ।
विद्या तपश्च कीर्तिश्च स तीर्थफलमश्नुते ॥
भावदुष्टिं परित्यज्य स्वधर्मपरिनिष्ठितः ।
श्रान्तसंवाहनं कुर्वन् दद्याद् अन्नं यथोचितम् ॥
अकिञ्चनेभ्यः साधुभ्यो दद्याद् वस्त्राणि कम्बलान् ।
शृण्वन् हरिकथां दिव्यां तथा गङ्गासमुद्भवाम् ।
अनेन विधिना गच्छन् सम्यक् तीर्थफलं लभेत् ॥
ब्रह्मोवाच । त्र्यम्बकश्च इति प्राह गौतमं मुनिभिर्वृतम् ॥
शिव उवाच । द्विहस्तमात्रे तीर्थानि सम्भविष्यन्ति गौतम ।
सर्वत्राहं संनिहितः सर्वकामप्रदस्तथा ॥
ब्रह्मोवाच । गङ्गाद्वारे प्रयागे च तथा सागरसङ्गमे ।
एतेषु पुण्यदा पुंसां मुक्तिदा सा भगीरथी ॥
नर्मदा तु सरिच्छ्रेष्ठा पर्वतेऽमरकण्टके ।
यमुना सङ्गता तत्र प्रभासे तु सरस्वती ॥
कृष्णा भीमरथी चैव तुङ्गभद्रा तु नारद ।
तिसृणां सङ्गमो यत्र तत् तीर्थं मुक्तिदं नृणाम् ॥
पयोउष्णी सङ्गता यत्र तत्रत्या तच्च मुक्तिदम् ।
इयं तु गौतमी वत्स यत्र क्वापि ममाज्ञया ॥
सर्वेषां सर्वदा नृणां स्नानान् मुक्तिं प्रदास्यति ।
किञ्चित्काले पुण्यतमं किञ्चित्तीर्थं सुरागमे ॥
सर्वेषां सर्वदा तीर्थं गौतमी नात्र संशयः ।
तिस्रः कोट्योऽर्धकोटी च योजनानां शतद्वये ॥
तीर्थानि मुनिशार्दूल सम्भविष्यन्ति गौतम ।
इयं माहेश्वरी गङ्गा गौतमी वैष्णवीति च ॥
ब्राह्मी गोदावरी नन्दा सुनन्दा कामदायिनी ।
ब्रह्मतेजःसमानीता सर्वपापप्रणाशनी ॥
स्मरणाद् एव पापौघ+ अन्त्री मम सदा प्रिया ।
पञ्चानामपि भूतानामापः श्रेष्ठत्वमागताः ॥
तत्रापि तीर्थभूतास्तु तस्माद् आपः पराः स्मृताः ।
तासां भागीरथी श्रेष्ठा ताभ्योऽपि गौतमी तथा ॥
आनीता सजटा गङ्गा अस्या नान्यच्छुभावहम् ।
स्वर्गे भुवि तले वापि तीर्थं सर्वार्थदं मुने ॥
ब्रह्मोवाच । इत्येतत् कथितं पुत्र गौतमाय महात्मने ।
साक्षाद् धरेण तुष्टेन मया तव निवेदितम् ॥
एवं सा गौतमी गङ्गा सर्वेभ्योऽप्यधिका मता ।
तत्स्वरूपं च कथितं कुतोऽन्या श्रवणस्पृहा ॥
नारद उवाच । द्विविधा सैव गदिता एकापि सुरसत्तम ।
एको भेदस्तु कथितो ब्राह्मणेनाहृतो यतः ॥
क्षत्रियेणापरोऽप्यंशो जटास्वेव व्यवस्थितः ।
भवस्य देवदेवस्य आहृतस्तद् वदस्व मे ॥
ब्रह्मोवाच । वैवस्वतान्वये जात इक्ष्वाकुकुलसम्भवः ।
पुरा वै सगरो नाम राजासीद् अतिधार्मिकः ॥
यज्वा दानपरो नित्यं धर्माचारविचारवान् ।
तस्य भार्याद्वयं चासीत् पतिभक्तिपरायणम् ॥
तस्य वै सन्ततिर्नाभूद् इति चिन्तापरोऽभवत् ।
वसिष्ठं गृहमाहूय सम्पूज्य विधिवत् ततः ॥
उवाच वचनं राजा सन्ततेः कारणं प्रति ।
इति तद्वचनं श्रुत्वा ध्यात्वा राजानमब्रवीत् ॥
वसिष्ठ उवाच । सपत्नीकः सदा राजन्न् ऋषिपूजापरो भव ॥
ब्रह्मोवाच । इत्युक्त्वा स मुनिर्विप्र यथास्थानं जगाम ह ।
एकदा तस्य राजर्षेर्गृहमागात् तपोनिधिः ॥
तस्यर्षेः पूजनं चक्रे स सन्तुष्टोऽब्रवीद् वचम् ।
वरं ब्रूहि महाभागेत्युक्ते पुत्रान् स चावृणोत् ॥
स मुनिः प्राह राजानमेकस्यां वंशधारकः ।
पुत्रो भूयात् तथान्यस्यां षष्टिसाहस्रकं सुताः ॥
वरं दत्त्वा मुनौ याते पुत्रा जाताः सहस्रशः ।
स यज्ञान् सुबहूंश्चक्रे हयमेधान् सुदक्षिणान् ॥
एकस्मिन् हयमेधे वै दीक्षितो विधिवन् नृपः ।
पुत्रान् न्ययोजयद् राजा ससैन्यान् हयरक्षणे ॥
क्वचिद् अन्तरमासाद्य हयं जह्रे शतक्रतुः ।
मार्गमाणाश्च ते पुत्रा नैवापश्यन् हयं तदा ॥
सहस्राणां तथा षष्टिर्नानायुद्धविशारदाः ।
तेषु पश्यत्सु रक्षांसि पुत्रेषु सगरस्य हि ॥
प्रोक्षितं तद् धयं नीत्वा ते रसातलमागमन् ।
राक्षसान् मायया युक्तान् नैवापश्यन्त सागराः ॥
न दृष्ट्वा ते हयं पुत्राः सगरस्य बलीयसः ।
इतश्चेतश्चरन्तस्ते नैवापश्यन् हयं तदा ॥
देवलोकं तदा जग्मुः पर्वतांश्च सरांसि च ।
वनानि च विचिन्वन्तो नैवापश्यन् हयं तदा ॥
कृतस्वस्त्ययनो राजा ऋत्विग्भिः कृतमङ्गलः ।
अदृष्ट्वा तु पशुं रम्यं राजा चिन्तामुपेयिवान् ॥
अटन्तः सागराः सर्वे देवलोकमुपागमन् ।
हयं तमनुचिन्वन्तस्तत्रापि न हयोऽभवत् ॥
ततो महीं समाजग्मुः पर्वतांश्च वनानि च ।
तत्रापि च हयं नैव दृष्टवन्तो नृपात्मजाः ॥
एतस्मिन्न् अन्तरे तत्र दैवी वाग् अभवत् तदा ।
रसातले हयो बद्ध आस्ते नान्यत्र सागराः ॥
इति श्रुत्वा ततो वाक्यं गन्तुकामा रसातलम् ।
अखनन् पृथिवीं सर्वां परितः सागरास्ततः ॥
ते क्षुधार्ता मृदं शुष्कां भक्षयन्तस्त्वहर्निशम् ।
न्यखनंश्चापि जग्मुश्च सत्वरास्ते रसातलम् ॥
तान् आगतान् भूपसुतान् सागरान् बलिनः कृतीन् ।
श्रुत्वा रक्षांसि सन्त्रस्ता व्यगमन् कपिलान्तिकम् ॥
कपिलोऽपि महाप्राज्ञस्तत्र शेते रसातले ।
पुरा च साधितं तेन देवानां कार्यमुत्तमम् ॥
विनिद्रेण ततः श्रान्तः सिद्धे कार्ये सुरान् प्रति ।
अब्रवीत् कपिलः श्रीमान् निद्रास्थानं प्रयच्छथ ॥
रसातलं ददुस्तस्मै पुनराह सुरान् मुनिः ।
यो मामुत्थापयेन् मन्दो भस्मी भूयाच्च सत्वरम् ॥
ततः शये तलगतो नो चेन् न स्वप्न एव हि ।
तथेत्युक्तः सुरगणैस्तत्र शेते रसातले ॥
तस्य प्रभावं ते ज्ञात्वा राक्षसा मायया युताः ।
सागराणां च सर्वेषां वधोपायं प्रचक्रिरे ॥
विना युद्धेन ते भीता राक्षसाः सत्वरास्तदा ।
आगत्य यत्र स मुनिः कपिलः कोपनो महान् ॥
शिरोदेशे हयं ते वै बद्ध्वाथ त्वरयान्विताः ।
दूरे स्थित्वा मौनिनश्च प्रेक्षन्तः किं भवेद् इति ॥
ततस्तु सागराः सर्वे निर्विशन्तो रसातलम् ।
ददृशुस्ते हयं बद्धं शयानं पुरुषं तथा ॥
तं मेनिरे च हर्तारं क्रतुहन्तारमेव च ।
एनं हत्वा महापापं नयामोऽश्वं नृपान्तिकम् ॥
केचिद् ऊचुः पशुं बद्धं नयामोऽनेन किं फलम् ।
तदाहुरपरे शूरा राजानः शासका वयम् ॥
उत्थाप्यैनं महापापं हन्मः क्षात्रेण वर्चसा ।
ते तं जघ्नुर्मुनिं पादैर्ब्रुवन्तो निष्ठुराणि च ॥
ततः कोपेन महता कपिलो मुनिसत्तमः ।
सागरान् ईक्षयामास तान् कोपाद् भस्मसात् करोत् ॥
जज्वलुस्ते ततस्तत्र सागराः सर्व एव हि ।
तत् तु सर्वं न जानाति दीक्षितः सगरो नृपः ॥
नारदः कथयामास सगराय महात्मने ।
कपिलस्य तु संस्थानं हयस्यापि तु संस्थितिम् ॥
राक्षसानां तु विकृतिं सागराणां च नाशनम् ।
ततश्चिन्तापरो राजा कर्तव्यं नावबुध्यत ॥
अपरोऽपि सुतश्चासीद् असमञ्जा इति श्रुतः ।
स तु बालांस्तथा पौरान् मौर्ख्यात् क्षिपति चाम्भसि ॥
सगरोऽप्यथ विज्ञप्तः पौरैः सम्मिलितैस्तदा ।
दुर्नयं तस्य तं ज्ञात्वा ततः क्रुद्धोऽब्रवीन् नृपः ॥
स्वान् अमात्यांस्तदा राजा देशत्यागं करोत्वयम् ।
असमञ्जाः क्षत्रधर्म+ ।त्यागी वै बालघातकः ॥
सगरस्य तु तद् वाक्यं श्रुत्वामात्यास्त्वरान्विताः ।
तत्यजुर्नृपतेः पुत्रमसमञ्जा गतो वनम् ॥
सागरा ब्रह्मशापेन नष्टाः सर्वे रसातले ।
एकोऽपि च वनं प्राप्त इदानीं का गतिर्मम ॥
अंशुमान् इति विख्यातः पुत्रस्तस्यासमञ्जसः ।
आनाय्य बालकं राजा कार्यं तस्मै न्यवेदयत् ॥
कपिलं च समाराध्य अंशुमान् अपि बालकः ।
सगराय हयं प्रादात् ततः पूर्णोऽभवत् क्रतुः ॥
तस्यापि पुत्रस्तेजस्वी दिलीप इति धार्मिकः ।
तस्यापि पुत्रो मतिमान् भगीरथ इति श्रुतः ॥
पितामहानां सर्वेषां गतिं श्रुत्वा सुदुःखितः ।
सगरं नृपशार्दूलं पप्रच्छ विनयान्वितः ॥
सागराणां तु सर्वेषां निष्कृतिस्तु कथं भवेत् ।
भगीरथं नृपः प्राह कपिलो वेत्ति पुत्रक ॥
तस्य तद् वचनं श्रुत्वा बालः प्रायाद् रसातलम् ।
कपिलं च नमस्कृत्वा सर्वं तस्मै न्यवेदयत् ॥
स मुनिस्तु चिरं ध्यात्वा तपसाराध्य शङ्करम् ।
जटाजलेन स्वपितृन् आप्लाव्य नृपसत्तम ॥
ततः कृतार्थो भविता त्वं च ते पितरस्तथा ।
तथा करोमीति मुनिं प्रणम्य पुनरब्रवीत् ॥
क्व गच्छेऽहं मुनिश्रेष्ठ कर्तव्यं चापि तद् वद ॥
कपिल उवाच । कैलासं तं नरश्रेष्ठ गत्वा स्तुहि महेश्वरम् ।
तपः कुरु यथाशक्ति ततश्चेप्सितमाप्स्यसि ॥
ब्रह्मोवाच । तच्छ्रुत्वा स मुनेर्वाक्यं मुनिं नत्वा त्वगान् नगम् ।
कैलासं स शुचिर्भूत्वा बालो बालक्रियान्वितः ।
तपसे निश्चयं कृत्वा उवाच स भगीरथः ॥
भगीरथ उवाच । बालोऽहं बालबुद्धिश्च बालचन्द्रधर प्रभो ।
नाहं किमपि जानामि ततः प्रीतो भव प्रभो ॥
वाग्भिर्मनोभिः कृतिभिः कदाचिन् ।
ममोपकुर्वन्ति हिते रता ये ।
तेभ्यो हितार्थं त्विह चामरेश ।
सोमं नमस्यामि सुरादिपूज्यम् ॥
उत्पादितो यैरभिवर्धितश्च ।
समानगोत्रश्च समानधर्मा ।
तेषामभीष्टानि शिवः करोतु ।
बालेन्दुमौलिं प्रणतोऽस्मि नित्यम् ॥
ब्रह्मोवाच । एवं तु ब्रुवतस्तस्य पुरस्ताद् अभवच्छिवः ।
वरेण च्छन्दयानो वै भगीरथमुवाच ह ॥
शिव उवाच । यन् न साध्यं सुरगणैर्देयं तत् ते मया ध्रुवम् ।
वदस्व निर्भयो भूत्वा भगीरथ महामते ॥
ब्रह्मोवाच । भगीरथः प्रणम्येशं हृष्टः प्रोवाच
शङ्करम् ॥
भगीरथ उवाच । जटास्थितां पितृणां मे पावनाय सरिद्वराम् ।
तामेव देहि देवेश सर्वमाप्तं ततो भवेत् ॥
ब्रह्मोवाच । महेशोऽपि विहस्याथ भगीरथमुवाच ह ॥
शिव उवाच । दत्ता मयेयं ते पुत्र पुनस्तां स्तुहि सुव्रत ॥
ब्रह्मोवाच । तद् देववचनं श्रुत्वा तदर्थं तु तपो महत् ।
स्तुतिं चकार गङ्गाया भक्त्या प्रयतमानसः ॥
तस्या अपि प्रसादं च प्राप्य बालोऽप्यबालवत् ।
गङ्गां महेश्वरात् प्राप्तामादायागाद् रसातलम् ॥
न्यवेदयत् स मुनये कपिलाय महात्मने ।
यथोदितप्रकारेण गङ्गां संस्थाप्य यत्नतः ॥
प्रदक्षिणमथावर्त्य कृताञ्जलिपुटोऽब्रवीत् ॥
भगीरथ उवाच । देवि मे पितरः शापात् कपिलस्य महामुनेः ।
प्राप्तास्ते विगतिं मातस्तस्मात् तान् पातुमर्हसि ॥
ब्रह्मोवाच । तथेत्युक्त्वा सुरनदी सर्वेषामुपकारिका ।
लोकानामुपकारार्थं पितृणां पावनाय च ॥
अगस्त्यपीतस्याम्भोधेः पूरणाय विशेषतः ।
स्मरणाद् एव पापानां नाशाय सुरनिम्नगा ॥
भगीरथोदितं चक्रे रसातलतले स्थितान् ।
भस्मीभूतान् नृपसुतान् सागरांश्च विशेषतः ॥
विनिर्दग्धान् अथाप्लाव्य खातपूरमथाकरोत् ।
ततो मेरुं समाप्लाव्य स्थितां बालोऽब्रवीन् नृपः ॥
कर्मभूमौ त्वया भाव्यं तथेत्यागाद् धिमालयम् ।
हिमवत्पर्वतात् पुण्याद् भारतं वर्षमभ्यगात् ॥
तन्मध्यतः पुण्यनदी प्रायात् पूर्वार्णवं प्रति ।
एवमेषापि ते प्रोक्ता गङ्गा क्षात्रा महामुने ॥
माहेश्वरी वैष्णवी च सैव ब्राह्मी च पावनी ।
भागीरथी देवनदी हिमवच्छिखराश्रया ॥
महेश्वरजटावारि एवं द्वैविध्यमागतम् ।
विन्ध्यस्य दक्षिणे गङ्गा गौतमी सा निगद्यते ।
उत्तरे सापि विन्ध्यस्य भागीरथ्यभिधीयते ॥
नारद उवाच । न मनस्तृप्तिमाधत्ते कथाः शृण्वत् त्वयेरिताः ।
पृथक् तीर्थफलं श्रोतुं प्रवृत्तं मम मानसम् ॥
क्रमशो ब्राह्मणानीतां गङ्गां मे प्रथमं वद ।
पृथक् तीर्थफलं पुण्यं सेतिहासं यथाक्रमम् ॥
ब्रह्मोवाच । तीर्थानां च पृथग् भावं फलं माहात्म्यमेव च ।
सर्वं वक्तुं न शक्नोमि न च त्वं श्रवणे क्षमः ॥
तथापि किञ्चिद् वक्ष्यामि शृणु नारद यत्नतः ।
यान्युक्तानि च तीर्थानि श्रुतिवाक्यानि यानि च ॥
तानि वक्ष्यामि सङ्क्षेपान् नमस्कृत्वा त्रिलोचनम् ।
यत्रासौ भगवान् आसीत् प्रत्यक्षस्त्र्यम्बको मुने ॥
त्र्यम्बकं नाम तत् तीर्थं भुक्तिमुक्तिप्रदायकम् ।
वाराहमपरं तीर्थं त्रिषु लोकेषु विश्रुतम् ॥
तस्य रूपं प्रवक्ष्यामि नाम विष्णोर्यथाभवत् ।
पुरा देवान् पराभूय यज्ञमादाय राक्षसः ॥
रसातलमनुप्राप्तः सिन्धुसेन इति श्रुतः ।
यज्ञे तलमनुप्राप्ते निर्यज्ञा ह्यभवन् मही ॥
नायं लोकोऽस्ति न परो यज्ञे नष्ट इतीत्वराः ।
सुरास्तमेव विविशू रसातलमनुद्विषम् ॥
नाशक्नुवंस्तु तं जेतुं देवा इन्द्रपुरोगमाः ।
विष्णुं पुराणपुरुषं गत्वा तस्मै न्यवेदयन् ॥
राक्षसस्य तु तत् कर्म यज्ञभ्रंशमशेषतः ।
ततः प्रोवाच भगवान् वाराहं वपुरास्थितः ॥
शङ्खचक्रगदापाणिर्गत्वा चैव रसातलम् ।
आनयिष्ये मखं पुण्यं हत्वा राक्षसपुङ्गवान् ॥
स्वः प्रयान्तु सुराः सर्वे व्येतु वो मानसो ज्वरः ।
येन गङ्गा तलं प्राप्ता पथा तेनैव चक्रधृक् ॥
जगाम तरसा पुत्र भुवं भित्त्वा रसातलम् ।
स वराहवपुः श्रीमान् रसातलनिवासिनः ॥
राक्षसान् दानवान् हत्वा मुखे धृत्वा महाध्वरम् ।
वाराहरूपी भगवान् मखमादाय यज्ञभुक् ॥
येन प्राप तलं विष्णुः पथा तेनैव शत्रुजित् ।
मुखे न्यस्य महायज्ञं निश्चक्राम रसातलात् ॥
तत्र ब्रह्मगिरौ देवाः प्रतीक्षां चक्रिरे हरेः ।
पथस्तस्माद् विनिःसृत्य गङ्गास्रवणमभ्यगात् ॥
प्राक्षालयच्च स्वाङ्गानि असृग्लिप्तानि नारद ।
गङ्गाम्भसा तत्र कुण्डं वाराहमभवत् ततः ॥
मुखे न्यस्तं महायज्ञं देवानां पुरतो हरिः ।
दत्तवांस्त्रिदशश्रेष्ठो मुखाद् यज्ञोऽभ्यजायत ॥
ततः प्रभृति यज्ञाङ्गं प्रधानं स्रुव उच्यते ।
वाराहरूपमभवद् एवं वै कारणान्तरात् ॥
तस्मात् पुण्यतमं तीर्थं वाराहं सर्वकामदम् ।
तत्र स्नानं च दानं च सर्वक्रतुफलप्रदम् ॥
तत्र स्थितोऽपि यः कश्चित् पितृन् स्मरति पुण्यकृत् ।
विमुक्ताः सर्वपापेभ्यः पितरः स्वर्गमाप्नुयुः ॥
ब्रह्मोवाच । कुशावर्तस्य माहात्म्यमहं वक्तुं न ते क्षमः ।
तस्य स्मरणमात्रेण कृतकृत्यो भवेन् नरः ॥
कुशावर्तमिति ख्यातं नराणां सर्वकामदम् ।
कुशेनावर्तितं यत्र गौतमेन महात्मना ॥
कुशेनावर्तयित्वा तु आनयामास तां मुनिः ।
तत्र स्नानं च दानं च पितृणां तृप्तिदायकम् ॥
नीलगङ्गा सरिच्छ्रेष्ठा निःसृता नीलपर्वतात् ।
तत्र स्नानादि यत् किञ्चित् करोति प्रयतो नरः ॥
सर्वं तद् अक्षयं विद्यात् पितृणां तृप्तिदायकम् ।
विश्रुतं त्रिषु लोकेषु कपोतं तीर्थमुत्तमम् ॥
तस्य रूपं च वक्ष्यामि मुने शृणु महाफलम् ।
तत्र ब्रह्मगिरौ कश्चिद् व्याधः परमदारुणः ॥
हिनस्ति ब्राह्मणान् साधून् यतीन् गोपक्षिणो मृगान् ।
एवम्भूतः स पापात्मा क्रोधनोऽनृतभाषणः ॥
भीषणाकृतिरत्युग्रो नीलाक्षो ह्रस्वबाहुकः ।
दन्तुरो नष्टनासाक्षो ह्रस्वपात् पृथुकुक्षिकः ॥
ह्रस्वोदरो ह्रस्वभुजो विकृतो गर्दभस्वनः ।
पाशहस्तः पापचित्तः पापिष्ठः सधनुः सदा ॥
तस्य भार्या तथाभूता अपत्यान्यपि नारद ।
तया तु प्रेर्यमाणोऽसौ विवेश गहनं वनम् ॥
स जघान मृगान् पापः पक्षिणो बहुरूपिणः ।
पञ्जरे प्राक्षिपत् कांश्चिज्जीवमानांस्तथेतरान् ॥
क्षुधया परितप्ताङ्गो विह्वलस्तृषया तथा ।
भ्रान्तदेशो बहुतरं न्यवर्तत गृहं प्रति ॥
ततोऽपराह्णे सम्प्राप्ते निवृत्ते मधुमाधवे ।
क्षणात् तडिद् गर्जितं च साभ्रं चैवाभवत् तदा ॥
ववौ वायुः साश्मवर्षो वारिधारातिभीषणः ।
स गच्छंल्लुब्धकः श्रान्तः पन्थानं नावबुध्यत ॥
जलं स्थलं गर्तमथो पन्थानमथवा दिशः ।
न बुबोध तदा पापः श्रान्तः शरणमप्यथ ॥
क्व गच्छामि क्व तिष्ठेयं किं करोमीत्यचिन्तयत् ।
सर्वेषां प्राणिनां प्राणान् आहर्ताहं यथान्तकः ॥
ममाप्यन्तकरं भूतं सम्प्राप्तं चाश्मवर्षणम् ।
त्रातारं नैव पश्यामि शिलां वा वृक्षमन्तिके ॥
एवं बहुविधं व्याधो विचिन्त्यापश्यद् अन्तिके ।
वने वनस्पतिमिव नक्षत्राणां यथात्रिजम् ॥
मृगाणां च यथा सिंहमाश्रमाणां गृहाधिपम् ।
इन्द्रियाणां मन इव त्रातारं प्राणिनां नगम् ॥
श्रेष्ठं विटपिनं शुभ्रं शाखापल्लवमण्डितम् ।
तमाश्रित्योपविष्टोऽभूत् क्लिन्नवासा स लुब्धकः ॥
स्मरन् भार्यामपत्यानि जीवेयुरथवा न वा ।
एतस्मिन्न् अन्तरे तत्र चास्तं प्राप्तो दिवाकरः ॥
तमेव नगमाश्रित्य कपोतो भार्यया सह ।
पुत्रपौत्रैः परिवृतो ह्यास्ते तत्र नगोत्तमे ॥
सुखेन निर्भयो भूत्वा सुतृप्तः प्रीत एव च ।
बहवो वत्सरा याता वसतस्तस्य पक्षिणः ॥
पतिव्रता तस्य भार्या सुप्रीता तेन चैव हि ।
कोटरे तन्नगे श्रेष्ठे जलवाय्वग्निवर्जिते ॥
भार्यापुत्रैः परिवृतः सर्वदास्ते कपोतकः ।
तस्मिन् दिने दैववशात् कपोतश्च कपोतकी ॥
भक्ष्यार्थं तु उभौ यातौ कपोतो नगमभ्यगात् ।
सापि दैववशात् पुत्र पञ्जरस्थैव वर्तते ॥
गृहीता लुब्धकेनाथ जीवमानेव वर्तते ।
कपोतकोऽप्यपत्यानि मातृहीनान्युदीक्ष्य च ॥
वर्षं च भीषणं प्राप्तमस्तं यातो दिवाकरः ।
स्वकोटरं तया हीनमालोक्य विललाप सः ॥
तां बद्धां पञ्जरस्थां वा न बुबोध कपोतराट् ।
अन्वारेभे कपोतो वै प्रियाया गुणकीर्तनम् ॥
नाद्याप्यायाति कल्याणी मम हर्षविवर्धिनी ।
मम धर्मस्य जननी मम देहस्य चेश्वरी ॥
धर्मार्थकाममोक्षाणां सैव नित्यं सहायिनी ।
तुष्टे हसन्ती रुष्टे च मम दुःखप्रमार्जनी ॥
सखी मन्त्रेषु सा नित्यं मम वाक्यरता सदा ।
नाद्याप्यायाति कल्याणी सम्प्रयातेऽपि भास्करे ॥
न जानाति व्रतं मन्त्रं दैवं धर्मार्थमेव च ।
पतिव्रता पतिप्राणा पतिमन्त्रा पतिप्रिया ॥
नाद्याप्यायाति कल्याणी किं करोमि क्व यामि वा ।
किं मे गृहं काननं च तया हीनं हि दृश्यते ॥
तया युक्तं श्रिया युक्तं भीषणं वापि शोभनम् ।
नाद्याप्यायाति मे कान्ता यया गृहमुदीरितम् ॥
विनानया न जीविष्ये त्यजे वापि प्रियां तनुम् ।
किं कुर्वन्तु त्वपत्यानि लुप्तधर्मस्त्वहं पुनः ॥
एवं विलपतस्तस्य भर्तुर्वाक्यं निशम्य सा ।
पञ्जरस्थैव सा वाक्यं भर्तारमिदमब्रवीत् ॥
कपोतक्युवाच । अत्राहमस्मि बद्धैव विवशास्मि खगोत्तम ।
आनीताहं लुब्धकेन बद्धा पाशैर्महामते ॥
धन्यास्म्यनुगृहीतास्मि पतिर्वक्ति गुणान् मम ।
सतो वाप्यसतो वापि कृतार्थाहं न संशयः ॥
तुष्टे भर्तरि नारीणां तुष्टाः स्युः सर्वदेवताः ।
विपर्यये तु नारीणामवश्यं नाशमाप्नुयात् ॥
त्वं दैवं त्वं प्रभुर्मह्यं त्वं सुहृत् त्वं परायणम् ।
त्वं व्रतं त्वं परं ब्रह्म स्वर्गो मोक्षस्त्वमेव च ॥
मा चिन्तां कुरु कल्याण धर्मे बुद्धिं स्थिरां कुरु ।
त्वत्प्रसादाच्च भुक्ता हि भोगाश्च विविधा मया ।
अलं खेदेन मज्जेन धर्मे बुद्धिं कुरु स्थिराम् ॥
ब्रह्मोवाच । इति श्रुत्वा प्रियावाक्यमुत्ततार नगोत्तमात् ।
यत्र सा पञ्जरस्था तु कपोती वर्तते त्वरम् ॥
तामागत्य प्रियां दृष्ट्वा मृतवच्चापि लुब्धकम् ।
मोचयामीति तामाह निश्चेष्टो लुब्धकोऽधुना ॥
मा मुञ्चस्व महाभाग ज्ञात्वा सम्बन्धमस्थिरम् ।
लुब्धानां खेचरा ह्यन्नं जीवो जीवस्य चाशनम् ॥
नापराधं स्मराम्यस्य धर्मबुद्धिं स्थिरां कुरु ।
गुरुरग्निर्द्विजातीनां वर्णानां ब्राह्मणो गुरुः ॥
पतिरेव गुरुः स्त्रीणां सर्वस्याभ्यागतो गुरुः ।
अभ्यागतमनुप्राप्तं वचनैस्तोषयन्ति ये ॥
तेषां वागीश्वरी देवी तृप्ता भवति निश्चितम् ।
तस्यान्नस्य प्रदानेन शक्रस्तृप्तिमवाप्नुयात् ॥
पितरः पादशौचेन अन्नाद्येन प्रजापतिः ।
तस्योपचाराद् वै लक्ष्मीर्विष्णुना प्रीतिमाप्नुयात् ॥
शयने सर्वदेवास्तु तस्मात् पूज्यतमोऽतिथिः ।
अभ्यागतमनुश्रान्तं सूर्योढं गृहमागतम् ।
तं विद्याद् देवरूपेण सर्वक्रतुफलो ह्यसौ ॥
अभ्यागतं श्रान्तमनुव्रजन्ति ।
देवाश्च सर्वे पितरोऽग्नयश्च ।
तस्मिन् हि तृप्ते मुदमाप्नुवन्ति ।
गते निराशेऽपि च ते निराशाः ॥
तस्मात् सर्वात्मना कान्त दुःखं त्यक्त्वा शमं व्रज ।
कृत्वा तिष्ठ शुभां बुद्धिं धर्मकृत्यं समाचर ॥
उपकारोऽपकारश्च प्रवराविति सम्मतौ ।
उपकारिषु सर्वोऽपि करोत्युपकृतिं पुनः ॥
अपकारिषु यः साधुः पुण्यभाक् स उदाहृतः ॥
कपोत उवाच । आवयोरनुरूपं च त्वयोक्तं साधु मन्यसे ।
किन्तु वक्तव्यमप्यस्ति तच्छृणुष्व वरानने ॥
सहस्रं भरते कश्चिच्छतमन्यो दशापरः ।
आत्मानं च सुखेनान्यो वयं कष्टोदरम्भराः ॥
गर्तधान्यधनाः केचित् कुशूलधनिनोऽपरे ।
घटक्षिप्तधनाः केचिच्चञ्चुक्षिप्तधना वयम् ॥
पूजयामि कथं श्रान्तमभ्यागतमिमं शुभे ॥
कपोत्युवाच । अग्निरापः शुभा वाणी तृणकाष्ठादिकं च यत् ।
एतद् अप्यर्थिने देयं शीतार्तो लुब्धकस्त्वयम् ॥
ब्रह्मोवाच । एतच्छ्रुत्वा प्रियावाक्यं वृक्षमारुह्य पक्षिराट् ।
आलोकयामास तदा वह्निं दूरं ददर्श ह ॥
स तु गत्वा वह्निदेशं चञ्चुनोल्मुकमाहरत् ।
पुरोऽग्निं ज्वालयामास लुब्धकस्य कपोतकः ॥
शुष्ककाष्ठानि पर्णानि तृणानि च पुनः पुनः ।
अग्नौ निक्षेपयामास निशीथे स कपोतराट् ॥
तमग्निं ज्वलितं दृष्ट्वा लुब्धकः शीतदुःखितः ।
अवशानि स्वकाङ्गानि प्रताप्य सुखमाप्तवान् ॥
क्षुधाग्निना दह्यमानं व्याधं दृष्ट्वा कपोतकी ।
मा मुञ्चस्व महाभाग इति भर्तारमब्रवीत् ॥
स्वशरीरेण दुःखार्तं लुब्धकं प्रीणयामि तम् ।
इष्टातिथीनां ये लोकास्तांस्त्वं प्राप्नुहि सुव्रत ॥
कपोत उवाच । मयि तिष्ठति नैवायं तव धर्मो विधीयते ।
इष्टातिथिर्भवामीह अनुजानीहि मां शुभे ॥
ब्रह्मोवाच । इत्युक्त्वाग्निं त्रिरावर्त्य स्मरन् देवं चतुर्भुजम् ।
विश्वात्मकं महाविष्णुं शरण्यं भक्तवत्सलम् ॥
यथासुखं जुषस्वेति वदन्न् अग्निं तथाविशत् ।
तं दृष्ट्वाग्नौ क्षिप्तजीवं लुब्धको वाक्यमब्रवीत् ॥
लुब्धक उवाच । अहो मानुषदेहस्य धिग् जीवितमिदं मम ।
यद् इदं पक्षिराजेन मदर्थे साहसं कृतम् ॥
ब्रह्मोवाच । एवं ब्रुवन्तं तं लुब्धं पक्षिणी
वाक्यमब्रवीत् ॥
कपोतक्युवाच । मां त्वं मुञ्च महाभाग दूरं यात्येष
मे पतिः ॥
ब्रह्मोवाच । तस्यास्तद् वचनं श्रुत्वा पञ्जरस्थां कपोतकीम् ।
लुब्धको मोचयामास तरसा भीतवत् तदा ॥
सापि प्रदक्षिणं कृत्वा पतिमग्निं तदा जगौ ॥
कपोत्युवाच । स्त्रीणामयं परो धर्मो यद् भर्तुरनुवेशनम् ।
वेदे च विहितो मार्गः सर्वलोकेषु पूजितः ॥
व्यालग्राही यथा व्यालं बिलाद् उद्धरते बलात् ।
एवं त्वनुगता नारी सह भर्त्रा दिवं व्रजेत् ॥
तिस्रः कोट्योऽर्धकोटी च यानि रोमाणि मानुषे ।
तावत्कालं वसेत् स्वर्गे भर्तारं यानुगच्छति ॥
नमस्कृत्वा भुवं देवान् गङ्गां चापि वनस्पतीन् ।
आश्वास्य तान्यपत्यानि लुब्धकं वाक्यमब्रवीत् ॥
कपोत्युवाच ।  त्वत्प्रसादान् महाभाग उपपन्नं ममेदृशम् ।
अपत्यानां क्षमस्वेह भर्त्रा यामि त्रिविष्टपम् ॥
ब्रह्मोवाच । इत्युक्त्वा पक्षिणी साध्वी प्रविवेश हुताशनम् ।
प्रविष्टायां हुतवहे जयशब्दो न्यवर्तत ॥
गगने सूर्यसङ्काशं विमानमतिशोभनम् ।
तदारूढौ सुरनिभौ दम्पती ददृशे ततः ॥
हर्षेण प्रोचतुरुभौ लुब्धकं विस्मयान्वितम् ॥
दम्पती ऊचतुः । गच्छावस्त्रिदशस्थानमापृष्टोऽसि महामते ।
आवयोः स्वर्गसोपानमतिथिस्त्वं नमोऽस्तु ते ॥
ब्रह्मोवाच । विमानवरमारूढौ तौ दृष्ट्वा लुब्धकोऽपि सः ।
सधनुः पञ्जरं त्यक्त्वा कृताञ्जलिरभाषत ॥
लुब्धक उवाच । न त्यक्तव्यो महाभागौ देयं किञ्चिद् अजानते ।
अहमत्रातिथिर्मान्यो निष्कृतिं वक्तुमर्हथः ॥
दम्पती ऊचतुः । गौतमीं गच्छ भद्रं ते तस्याः पापं निवेदय ।
तत्रैवाप्लवनात् पक्षं सर्वपापैर्विमोक्ष्यसे ॥
मुक्तपापः पुनस्तत्र गङ्गायामवगाहने ।
अश्वमेधफलं पुण्यं प्राप्य पुण्यो भविष्यसि ॥
सरिद्वरायां गौतम्यां ब्रह्मविष्ण्वीशसम्भुवि ।
पुनराप्लवनाद् एव त्यक्त्वा देहं मलीमसम् ॥
विमानवरमारूढः स्वर्गं गन्तास्यसंशयम् ॥
ब्रह्मोवाच । तच्छ्रुत्वा वचनं ताभ्यां तथा चक्रे स लुब्धकः ।
विमानवरमारूढो दिव्यरूपधरोऽभवत् ॥
दिव्यमाल्याम्बरधरः पूज्यमानोऽप्सरोगणैः ।
कपोतश्च कपोती च तृतीयो लुब्धकस्तथा ।
गङ्गायाश्च प्रभावेण सर्वे वै दिवमाक्रमन् ॥
ततः प्रभृति तत् तीर्थं कापोतमिति विश्रुतम् ।
तत्र स्नानं च दानं च पितृपूजनमेव च ॥
जपयज्ञादिकं कर्म तद् आनन्त्याय कल्पते ॥
ब्रह्मोवाच । कार्त्तिकेयं परं तीर्थं कौमारमिति विश्रुतम् ।
यन्नामश्रवणाद् एव कुलवान् रूपवान् भवेत् ॥
निहते तारके दैत्ये स्वस्थे जाते त्रिविष्टपे ।
कार्त्तिकेयं सुतं ज्येष्ठं प्रीत्या प्रोवाच पार्वती ॥
यथासुखं भुङ्क्ष्व भोगांस्त्रैलोक्ये मनसः प्रियान् ।
ममाज्ञया प्रीतमनाः पितुश्चैव प्रसादतः ॥
एवमुक्तः स वै मात्रा विशाखो देवतास्त्रियः ।
यथासुखं बलाद् रेमे देवपत्न्योऽपि रेमिरे ॥
ततः सम्भुज्यमानासु देवपत्नीषु नारद ।
नाशक्नुवन् वारयितुं कार्त्तिकेयं दिवौकसः ॥
ततो निवेदयामासुः पार्वत्यै पुत्रकर्म तत् ।
असकृद् वार्यमाणोऽपि मात्रा देवैः स शक्तिधृक् ॥
नैवासावकरोद् वाक्यं स्त्रीष्वासक्तस्तु षण्मुखः ।
अभिशापभयाद् भीता पार्वती पर्यचिन्तयत् ॥
पुत्रस्नेहात् तथैवेशा देवानां कार्यसिद्धये ।
देवपत्न्यश्चिरं रक्ष्या इति मत्वा पुनः पुनः ॥
यस्यां तु रमते स्कन्दः पार्वती त्वपि तादृशी ।
तद्रूपमात्मनः कृत्वा वर्तयामास पार्वती ॥
इन्द्रस्य वरुणस्यापि भार्यामाहूय षण्मुखः ।
यावत् पश्यति तस्यां तु मातृरूपमपश्यत ॥
तामपास्य नमस्याथ पुनरन्यामथाह्वयत् ।
तस्यां तु मातृरूपं स प्रेक्ष्य लज्जामुपेयिवान् ॥
एवं बह्वीषु तद् रूपं दृष्ट्वा मातृमयं जगत् ।
इति सञ्चिन्त्य गाङ्गेयो वैराग्यमगमत् तदा ॥
स तु मातृकृतं ज्ञात्वा प्रवृत्तस्य निवर्तनम् ।
निवार्यश्चेद् अहं भोगात् किन्तु पूर्वं प्रवर्तितः ॥
तस्मान् मातृकृतं सर्वं मम हास्यास्पदं त्विति ।
लज्जया परया युक्तो गौतमीमगमत् तदा ॥
इयं च मातृरूपा मे शृणोतु मम भाषितम् ।
इतः स्त्रीनामधेयं यन् मम मातृसमं मतम् ॥
एवं ज्ञात्वा लोकनाथः पार्वत्या सह शङ्करः ।
पुत्रं निवारयामास वृत्तमित्यब्रवीद् गुरुः ॥
ततः सुरपतिः प्रीतः किं ददामीति चिन्तयन् ।
कृताञ्जलिपुटः स्कन्दः पितरं पुनरब्रवीत् ॥
स्कन्द उवाच । सेनापतिः सुरपतिस्तव पुत्रोऽहमित्यपि ।
अलमेतेन देवेश किं वरैः सुरपूजित ॥
अथवा दातुकामोऽसि लोकानां हितकाम्यया ।
याचेऽहं नात्मना देव तद् अनुज्ञातुमर्हसि ॥
महापातकिनः केचिद् गुरुदाराभिगामिनः ।
अत्राप्लवनमात्रेण धौतपापा भवन्तु ते ॥
आप्नुवन्तूत्तमां जातिं तिर्यञ्चोऽपि सुरेश्वर ।
कुरूपो रूपसम्पत्तिमत्र स्नानाद् अवाप्नुयात् ॥
ब्रह्मोवाच । एवमस्त्विति तं शम्भुः प्रत्यनन्दत् सुतेरितम् ।
ततः प्रभृति तत् तीर्थं कार्त्तिकेयमिति श्रुतम् ।
तत्र स्नानं च दानं च सर्वक्रतुफलप्रदम् ॥
ब्रह्मोवाच । यत् ख्यातं कृत्तिकातीर्थं कार्त्तिकेयाद् अनन्तरम् ।
तस्य श्रवणमात्रेण सोमपानफलं लभेत् ॥
पुरा तारकनाशाय भवरेतोऽपिबत् कविः ।
रेतोगर्भं कविं दृष्ट्वा ऋषिपत्न्योऽस्पृहन् मुने ॥
सप्तर्षीणाम् ऋतुस्नातां वर्जयित्वा त्वरुन्धतीम् ।
तासु गर्भः समभवत् षट्सु स्त्रीषु तदाग्नितः ॥
तप्यमानास्तु शोभिष्ठा ऋतुस्नातास्तु ता मुने ।
किं कुर्मः क्व नु गच्छामः किं कृत्वा सुकृतं भवेत् ॥
इत्युक्त्वा ता मिथो गङ्गां व्यग्रा गत्वा व्यपीडयन् ।
ताभ्यस्ते निःसृता गर्भाः फेनरूपास्तदाम्भसि ॥
अम्भसा त्वेकतां प्राप्ता वायुना सर्व एव हि ।
एकरूपस्तदा ताभ्यः षण्मुखः समजायत ॥
स्रावयित्वा तु तान् गर्भान् ऋषिपत्न्यो गृहान् ययुः ।
तासां विकृतरूपाणि दृष्ट्वा ते ऋषयोऽब्रुवन् ॥
गम्यतां गम्यतां शीघ्रं स्वैरी वृत्तिर्न युज्यते ।
स्त्रीणामिति ततो वत्स निरस्ताः पतिभिस्तु ताः ॥
ततो दुःखं समाविष्टास्त्यक्ताः स्वपतिभिश्च षट् ।
ता दृष्ट्वा नारदः प्राह कार्त्तिकेयो हरोद्भवः ॥
गाङ्गेयोऽग्निभवश्चेति विख्यातस्तारकान्तकः ।
तं यान्तु न चिराद् एव प्रीतो भोगं प्रदास्यति ॥
देवर्षेर्वचनाद् एव समभ्येत्य च षण्मुखम् ।
कृत्तिकाः स्वयमेवैतद् यथावृत्तं न्यवेदयत् ॥
ताभ्यो वाक्यं कृत्तिकाभ्यः कार्त्तिकेयोऽनुमन्य च ।
गौतमीं यान्तु सर्वाश्च स्नात्वापूज्य महेश्वरम् ॥
एष्यामि चाहं तत्रैव यास्यामि सुरमन्दिरम् ।
तथेत्युक्त्वा कृत्तिकाश्च स्नात्वा गङ्गां च गौतमीम् ॥
देवेश्वरं च सम्पूज्य कार्त्तिकेयानुशासनात् ।
देवेश्वरप्रसादेन प्रययुः सुरमन्दिरम् ॥
ततः प्रभृति तत् तीर्थं कृत्तिकातीर्थमुच्यते ।
कार्त्तिक्यां कृत्तिकायोगे तत्र यः स्नानमाचरेत् ॥
सर्वक्रतुफलं प्राप्य राजा भवति धार्मिकः ।
तत्तीर्थस्मरणं वापि यः करोति शृणोति च ।
सर्वपापविनिर्मुक्तो दीर्घमायुरवाप्नुयात् ॥
ब्रह्मोवाच । दशाश्वमेधिकं तीर्थं तच्छृणुष्व महामुने ।
यस्य श्रवणमात्रेण हयमेधफलं लभेत् ॥
विश्वकर्मसुतः श्रीमान् विश्वरूपो महाबलः ।
तस्यापि प्रथमः पुत्रस्तत्पुत्रो भौवनो विभुः ॥
पुरोधाः कश्यपस्तस्य सर्वज्ञानविशारदः ।
तमपृच्छन् महाबाहुर्भौवनः सार्वभौवनः ॥
यक्ष्येऽहं हयमेधैश्च युगपद् दशभिर्मुने ।
इत्यपृच्छद् गुरुं विप्रं क्व यक्ष्यामि सुरान् इति ॥
सोऽवदद् देवयजनं तत्र तत्र नृपोत्तम ।
यत्र यत्र द्विजश्रेष्ठाः प्रावर्तन्त महाक्रतून् ॥
तत्राभवन्न् ऋषिगणा आर्त्विज्ये मखमण्डले ।
युगपद् दशमेधानि प्रवृत्तानि पुरोधसा ॥
पूर्णतां नाययुस्तानि दृष्ट्वा चिन्तापरो नृपः ।
विहाय देवयजनं पुनरन्यत्र तान् क्रतून् ॥
उपाक्रामत् तथा तत्र विघ्नदोषास्तमाययुः ।
दृष्ट्वापूर्णांस्ततो यज्ञान् राजा गुरुमभाषत ॥
राजोवाच । देशदोषात् कालदोषान् मम दोषात् तवापि वा ।
पूर्णतां नाप्नुवन्ति स्म दशमेधानि वाजिनः ॥
ब्रह्मोवाच । ततश्च दुःखितो राजा कश्यपेन पुरोधसा ।
गीष्पतेर्भ्रातरं ज्येष्ठं गत्वा संवर्तमूचतुः ॥
कश्यपभौवनावूचतुः । भगवन् युगपत् कार्याण्यश्वमेधानि मानद ।
दश सम्पूर्णतां यान्ति तं देशं तं गुरुं वद ॥
ब्रह्मोवाच । ततो ध्यात्वा ऋषिश्रेष्ठः संवर्तो भौवनं तदा ।
अब्रवीद् गच्छ ब्रह्माणं गुरुं देशं वदिष्यति ॥
भौवनोऽपि महाप्राज्ञः कश्यपेन महात्मना ।
आगत्य मामब्रवीच्च गुरुं देशादिकं च यत् ॥
ततोऽहमब्रवं पुत्र भौवनं कश्यपं तथा ।
गौतमीं गच्छ राजेन्द्र स देशः क्रतुपुण्यवान् ॥
अयमेव गुरुः श्रेष्ठः कश्यपो वेदपारगः ।
गुरोरस्य प्रसादेन गौतम्याश्च प्रसादतः ॥
एकेन हयमेधेन तत्र स्नानेन वा पुनः ।
सेत्स्यन्ति तत्र यज्ञाश्च दशमेधानि वाजिनः ॥
तच्छ्रुत्वा भौवनो राजा गौतमीतीरमभ्यगात् ।
कश्यपेन सहायेन हयमेधाय दीक्षितः ॥
ततः प्रवृत्ते यज्ञेशे हयमेधे महाक्रतौ ।
सम्पूर्णे तु तदा राजा पृथिवीं दातुमुद्यतः ॥
ततोऽन्तरिक्षे वाग् उच्चैरुवाच नृपसत्तमम् ।
पूजयित्वा स्थितं विप्रान् ऋत्विजोऽथ सदस्पतीन् ॥
आकाशवाग् उवाच । पुरोधसे कश्यपाय सशैलवनकाननाम् ।
पृथिवीं दातुकामेन दत्तं सर्वं त्वया नृप ॥
भूमिदानस्पृहां त्यक्त्वा अन्नं देहि महाफलम् ।
नान्नदानसमं पुण्यं त्रिषु लोकेषु विद्यते ॥
विशेषतस्तु गङ्गायाः श्रद्धया पुलिने मुने ।
त्वया तु हयमेधोऽयं कृतः सबहुदक्षिणः ।
कृतकृत्योऽसि भद्रं ते नात्र कार्या विचारणा ॥
ब्रह्मोवाच । तथापि दातुकामं तं मही प्रोवाच भौवनम् ॥
पृथिव्युवाच । विश्वकर्मज सार्वभौम मा मां देहि पुनः पुनः ।
निमज्जेऽहं सलिलस्य मध्ये तस्मान् न दीयताम् ॥
ब्रह्मोवाच । ततश्च भौवनो भीतः किं देयमिति चाब्रवीत् ।
पुनश्चोवाच सा पृथ्वी भौवनं ब्राह्मणैर्वृतम् ॥
भूम्युवाच । तिला गावो धनं धान्यं यत् किञ्चिद् गौतमीतटे ।
सर्वं तद् अक्षयं दानं किं मां भौवन दास्यसि ॥
गङ्गातीरं समाश्रित्य ग्रासमेकं ददाति यः ।
तेनाहं सकला दत्ता किं मां भौवन दास्यसि ॥
ब्रह्मोवाच । तद् भुवो वचनं श्रुत्वा भौवनः सार्वभौवनः ।
तथेति मत्वा विप्रेभ्यो ह्यन्नं प्रादात् सुविस्तरम् ॥
ततः प्रभृति तत् तीर्थं दशाश्वमेधिकं विदुः ।
दशानामश्वमेधानां फलं स्नानाद् अवाप्यते ॥
ब्रह्मोवाच । पैशाचं तीर्थमपरं पूजितं ब्रह्मवादिभिः ।
तस्य स्वरूपं वक्ष्यामि गौतम्या दक्षिणे तटे ॥
गिरिर्ब्रह्मगिरेः पार्श्वे अञ्जनो नाम नारद ।
तस्मिञ् शैले मुनिवर शापभ्रष्टा वराप्सरा ॥
अञ्जना नाम तत्रासीद् उत्तमाङ्गेन वानरी ।
केसरी नाम तद्भर्ता अद्रिकेति तथापरा ॥
सापि केसरिणो भार्या शापभ्रष्टा वराप्सरा ।
उत्तमाङ्गेन मार्जारी साप्यास्तेऽञ्जनपर्वते ॥
दक्षिणार्णवमभ्यागात् केसरी लोकविश्रुतः ।
एतस्मिन्न् अन्तरेऽगस्त्योऽञ्जनं पर्वतमभ्यगात् ॥
अञ्जना चाद्रिका चैव अगस्त्यम् ऋषिसत्तमम् ।
पूजयामासतुरुभे यथान्यायं यथासुखम् ॥
ततः प्रसन्नो भगवान् आहोभे व्रियतां वरः ।
ते आहतुरुभेऽगस्त्यं पुत्रौ देहि मुनीश्वर ॥
सर्वेभ्यो बलिनौ श्रेष्ठौ सर्वलोकोपकारकौ ।
तथेत्युक्त्वा मुनिश्रेष्ठो जगामाशां स दक्षिणाम् ॥
ततः कदाचित् ते काले अञ्जना चाद्रिका तथा ।
गीतं नृत्यं च हास्यं च कुर्वत्यौ गिरिमूर्धनि ॥
वायुश्च निरृतिश्चापि ते दृष्ट्वा सस्मितौ सुरौ ।
कामाक्रान्तधियौ चोभौ तदा सत्वरमीयतुः ॥
भार्ये भवेतामुभयोरावां देवौ वरप्रदौ ।
ते अप्यूचतुरस्त्वेतद् रेमाते गिरिमूर्धनि ॥
अञ्जनायां तथा वायोर्हनुमान् समजायत ।
अद्रिकायां च निरृतेरद्रिर्नाम पिशाचराट् ॥
पुनस्ते आहतुरुभे पुत्रौ जातौ मुनेर्वरात् ।
आवयोर्विकृतं रूपमुत्तमाङ्गेन दूषितम् ॥
शापाच्छचीपतेस्तत्र युवामाज्ञातुमर्हथः ।
ततः प्रोवाच भगवान् वायुश्च निरृतिस्तथा ॥
गौतम्यां स्नानदानाभ्यां शापमोक्षो भविष्यति ।
इत्युक्त्वा तावुभौ प्रीतौ तत्रैवान्तरधीयताम् ॥
ततोऽञ्जनां समादाय अद्रिः पैशाचमूर्तिमान् ।
भ्रातुर्हनुमतः प्रीत्यै स्नापयामास मातरम् ॥
तथैव हनुमान् गङ्गामादायाद्रिमतित्वरन् ।
मार्जाररूपिणीं नीत्वा गौतम्यास्तीरमाप्तवान् ॥
ततः प्रभृति तत् तीर्थं पैशाचं चाञ्जनं तथा ।
ब्रह्मणो गिरिमासाद्य सर्वकामप्रदं शुभम् ॥
योजनानां त्रिपञ्चाशन् मार्जारं पूर्वतो भवेत् ।
मार्जारसञ्ज्ञितात् तस्माद् धनूमन्तं वृषाकपिम् ॥
फेनासङ्गममाख्यातं सर्वकामप्रदं शुभम् ।
तस्य स्वरूपं व्युष्टिश्च तत्रैव प्रोच्यते शुभा ॥
ब्रह्मोवाच । क्षुधातीर्थमिति ख्यातं शृणु नारद तन्मनाः ।
कथ्यमानं महापुण्यं सर्वकामप्रदं नृणाम् ॥
ऋषिरासीत् पुरा कण्वस्तपस्वी वेदवित्तमः ।
परिभ्रमन्न् आश्रमाणि क्षुधया परिपीडितः ॥
गौतमस्याश्रमं पुण्यं समृद्धं चान्नवारिणा ।
आत्मानं च क्षुधायुक्तं समृद्धं चापि गौतमम् ॥
वीक्ष्य कण्वोऽथ वैषम्यं वैराग्यमगमत् तदा ।
गौतमोऽपि द्विजश्रेष्ठो ह्यहं तपसि निष्ठितः ॥
समेन याच्ञायुक्ता स्यात् तस्माद् गौतमवेश्मनि ।
न भोक्ष्येऽहं क्षुधार्तोऽपि पीडितेऽपि कलेवरे ॥
गच्छेयं गौतमीं गङ्गामर्जयेयं च सम्पदम् ।
इति निश्चित्य मेधावी गत्वा गङ्गां च पावनीम् ॥
स्नात्वा शुचिर्यतमना उपविश्य कुशासने ।
तुष्टाव गौतमीं गङ्गां क्षुधां च परमापदम् ॥
कण्व उवाच । नमोऽस्तु गङ्गे परमार्तिहारिणि ।
नमः क्षुधे सर्वजनार्तिकारिणि ।
नमो महेशानजटोद्भवे शुभे ।
नमो महामृत्युमुखाद् विनिसृते ॥
पुण्यात्मनां शान्तरूपे क्रोधरूपे दुरात्मनाम् ।
सरिद्रूपेण सर्वेषां तापपापापहारिणि ॥
क्षुधारूपेण सर्वेषां तापपापप्रदे नमः ।
नमः श्रेयस्करि देवि नमः पापप्रतर्दिनि ।
नमः शान्तिकरि देवि नमो दारिद्र्यनाशिनि ॥
ब्रह्मोवाच । इत्येवं स्तुवतस्तस्य पुरस्ताद् अभवद् द्वयम् ।
एकं गाङ्गं मनोहारि ह्यपरं भीषणाकृति ।
पुनः कृताञ्जलिर्भूत्वा नमस्कृत्वा द्विजोत्तमः ॥
कण्व उवाच । सर्वमङ्गलमाङ्गल्ये ब्राह्मि माहेश्वरि शुभे ।
वैष्णवि त्र्यम्बके देवि गोदावरि नमोऽस्तु ते ॥
त्र्यम्बकस्य जटोद्भूते गौतमस्याघनाशिनि ।
सप्तधा सागरं यान्ति गोदावरि नमोऽस्तु ते ॥
सर्वपापकृतां पापे धर्मकामार्थनाशिनि ।
दुःखलोभमयि देवि क्षुधे तुभ्यं नमो नमः ॥
ब्रह्मोवाच । तत् कण्ववचनं श्रुत्वा सुप्रीते आहतुर्द्विजम् ॥
गङ्गाक्षुधे ऊचतुः । अभीष्टं वद कल्याण वरान् वरय
सुव्रत ॥
ब्रह्मोवाच । प्रोवाच प्रणतो गङ्गां कण्वः क्षुधां
यथाक्रमम् ॥
कण्व उवाच । देहि देवि मनोज्ञानि कामानि विभवं मम ।
आयुर्वित्तं च भुक्तिं च मुक्तिं गङ्गे प्रयच्छ मे ॥
ब्रह्मोवाच । इत्युक्त्वा गौतमीं गङ्गां क्षुधां चाह
द्विजोत्तमः ॥
कण्व उवाच । मयि मद्वंशजे चापि क्षुधे तृष्णे दरिद्रिणि ।
याहि पापतरे रूक्षे न भूयास्त्वं कदाचन ॥
अनेन स्तवेन ये वै त्वां स्तुवन्ति क्षुधातुराः ।
तेषां दारिद्र्यदुःखानि न भवेयुर्वरोऽपरः ॥
अस्मिंस्तीर्थे महापुण्ये स्नानदानजपादिकम् ।
ये कुर्वन्ति नरा भक्त्या लक्ष्मीभाजो भवन्तु ते ॥
यस्त्विदं पठते स्तोत्रं तीर्थे वा यदि वा गृहे ।
तस्य दारिद्र्यदुःखेभ्यो न भयं स्याद् वरोऽपरः ॥
ब्रह्मोवाच । एवमस्त्विति चोक्त्वा ते कण्वं याते स्वमालयम् ।
ततः प्रभृति तत् तीर्थं काण्वं गाङ्गं क्षुधाभिधम् ।
सर्वपापहरं वत्स पितृणां प्रीतिवर्धनम् ॥
ब्रह्मोवाच । अस्ति ब्रह्मन् महातीर्थं चक्रतीर्थमिति श्रुतम् ।
तत्र स्नानान् नरो भक्त्या हरेर्लोकमवाप्नुयात् ॥
एकादश्यां तु शुक्लायामुपोष्य पृथिवीपते ।
गणिकासङ्गमे स्नात्वा प्राप्नुयाद् अक्षयं पदम् ॥
पुरा तत्र यथा वृत्तं तन् मे निगदतः शृणु ।
आसीद् विश्वधरो नाम वैश्यो बहुधनान्वितः ॥
उत्तरे वयसि श्रेष्ठस्तस्य पुत्रोऽभवद् ऋषे ।
गुणवान् रूपसम्पन्नो विलासी शुभदर्शनः ॥
प्राणेभ्योऽपि प्रियः पुत्रः काले पञ्चत्वमागतः ।
तथा दृष्ट्वा तु तं पुत्रं दम्पती दुःखपीडितौ ॥
कुर्वाते स्म तदा तेन सहैव मरणे मतिम् ।
हा पुत्र हन्त कालेन पापेन सुदुरात्मना ॥
यौवने वर्तमानोऽपि नीतोऽसि गुणसागर ।
आवयोश्च तथैव त्वं प्राणेभ्योऽपि सुदुर्लभः ॥
इत्थं तु रुदितं श्रुत्वा दम्पत्योः करुणं यमः ।
त्यक्त्वा निजपुरं तूर्णं कृपयाविष्टमानसः ॥
गोदावर्याः शुभे तीरे स्थितो ध्यायञ् जनार्दनम् ।
अपि स्वल्पेन कालेन प्रजा वृद्धाः समन्ततः ॥
इयत इति मे पृथ्वी कथ्यतां केन पूरिता ।
न कश्चिन् म्रियते जन्तुर्भाराक्रान्ता वसुन्धरा ॥
ततो देवी गता तूर्णं वसुधा मुनिसत्तम ।
यत्रास्ति सुरसंयुक्तः शक्रः परपुरञ्जयः ।
दृष्ट्वा वसुन्धरामिन्द्रः प्रणिपत्येदमब्रवीत् ॥
इन्द्र उवाच । किमागमनकार्यं त इति मे पृथ्वि कथ्यताम् ॥
धरोवाच । भारेण गुरुणा शक्र पीडिताहं विना वधम् ।
कारणं प्रष्टुमायाता किमिदं कथ्यतां मम ॥
ब्रह्मोवाच । इति श्रुत्वा महीवाक्यमिन्द्रो वचनमब्रवीत् ॥
इन्द्र उवाच । कारणं यदि नाम स्यात् तदानीं ज्ञायते मया ।
सुराणां हि पतिर्यस्माद् अहं सर्वासु मेदिनि ॥
ब्रह्मोवाच । अथ पृथ्वी तदा वाक्यं श्रुत्वा चाह शचीपतिम् ।
यम आदिश्यतां तर्हि यथा संहरते प्रजाः ॥
इति श्रुत्वा वचो मह्या आदिष्टाः सिद्धकिंनराः ।
यमस्यानयने शीघ्रं महेन्द्रेण महामुने ॥
ततस्ते सत्वरं याताः सर्वे वैवस्वतं पुरम् ।
नैवापश्यन् यमं तत्र ते सिद्धाः सह किंनरैः ।
तथागत्य पुनर्वेगाद् वार्त्ता शक्रे निवेदिता ॥
सिद्धकिंनरा ऊचुः । यमो यमपुरे नाथ अस्माभिर्नावलोकितः ।
महतापि सुयत्नेन वीक्ष्यमाणः समन्ततः ॥
ब्रह्मोवाच । इति श्रुत्वा वचस्तेषां पृष्टः शक्रेण वै तदा ।
सविता स पिता तस्य यमः कुत्रास्त इत्यथ ॥
सूर्य उवाच । शक्र गोदावरीतीरे कृतान्तो वर्ततेऽधुना ।
चरंस्तत्र तपस्तीव्रं न जाने किं नु कारणम् ॥
ब्रह्मोवाच । इति श्रुत्वा वचो भानोः शक्रः
शङ्कामुपाविशत् ॥
शक्र उवाच । अहो कष्टं महाकष्टं नष्टा मे सुरनाथता ।
गोदावर्यां तपः कुर्याद् यमो वै दुष्टचेष्टितः ।
जिघृक्षुर्मत्पदं नूनं देवा इति मतिर्मम ॥
ब्रह्मोवाच । इत्युक्त्वा सहसेन्द्रेण आहूतश्चाप्सरोगणः ॥
इन्द्र उवाच । का भवतीषु कालस्य स्थितस्य तपसि द्विषः ।
तपःप्रणाशने शक्ता इति मे शीघ्रमुच्यताम् ॥
ब्रह्मोवाच । इति शक्रवचः श्रुत्वा नोचे कापि महामुने ।
अथ शक्रः प्रकोपेण प्रत्युवाचाप्सरोगणम् ॥
इन्द्र उवाच । उत्तरं नाब्रवीत् किञ्चिद् यामस्तर्हि वयं स्वयम् ।
सज्जा भवन्तु विबुधाः सैन्यैरायान्तु मा चिरम् ।
घातयामो वयं शत्रुं तपसा स्वर्गकामुकम् ॥
ब्रह्मोवाच । इत्युक्ते सति देवानां सेना प्रादुर्बभूव ह ।
इतीन्द्रहृदयं ज्ञात्वा हरिणा लोकधारिणा ॥
प्रेषितं चक्रिणा चक्रं रक्षणाय यमस्य हि ।
चक्रं यत्राभवत् तत्र चक्रतीर्थमनुत्तमम् ॥
अथेन्द्रं मेनका प्राह शङ्कितेति वचस्तदा ॥
मेनकोवाच । कालावलोकने नालं काचिद् अस्ति सुरेश्वर ।
मरणं च वरं देव भवतो न यमात् पुनः ॥
रूपयौवनमत्तेयं गणिकायाचनं प्रभो ।
प्रेषणं तत् प्रयच्छैषा स्वामित्वं मन्यते त्वया ॥
ब्रह्मोवाच । इति श्रुत्वा वचस्तस्याः शक्रः सुरवरेश्वरः ।
आदिदेशाबलां क्षामां सत्कृत्य गणिकां तथा ॥
शक्र उवाच । गणिके गच्छ मे कार्यं कुरु सुन्दरि मा चिरम् ।
कृतकृत्यागता भूयो वल्लभा मे यथा शची ॥
ब्रह्मोवाच । इत्याकर्ण्य वचः शक्राद् उत्पत्य गणिका दिशः ।
क्षणेन यमसांनिध्यमायाता चारुरूपिणी ॥
यमान्तिकमनुप्राप्ता द्योतयन्ती दिशो दश ।
सलीलं ललितं बाला जगौ हिन्दोलकङ्कलम् ॥
ततश्चचाल कालस्य मनो लोलं चलाचलम् ।
अथोन्मील्य यमो नेत्रे कामपावकपूरिते ॥
तस्यां व्यापारयामास श्रेयःशत्रौ महामुने ।
ततो विलीय सा सद्यः सरित्त्वमगमत् तदा ॥
गौतम्यां तु समागम्य गणिकागणकिङ्करैः ।
गीयमाना गता स्वर्गे तस्य तीर्थप्रभावतः ॥
गच्छन्तीं गणिकां दृष्ट्वा विमानस्थां दिवं प्रति ।
विस्मयं परमं प्राप्तः कालस्तरललोचनः ।
अथादित्येन चागत्य एवमुक्तो यमस्तदा ॥
सूर्य उवाच । कुरु पुत्र निजं कर्म प्रजानां त्वं परिक्षयम् ।
पश्य वातं सदा वान्तं सृजन्तं वेधसं प्रजाः ।
पर्यटन्तं त्रिलोकीं मां वहन्तीं वसुधां प्रजाः ॥
ब्रह्मोवाच । इति श्रुत्वा यमो वाक्यं पितुर्वचनमब्रवीत् ॥
यम उवाच । एतन् न गर्हितं कर्म कुर्यामहमिदं ध्रुवम् ।
कर्मण्यस्मिन् महाक्रूरे समादेष्टुं न वार्हसि ॥
इति श्रुत्वा च तद् वाक्यं भानुर्वचनमब्रवीत् ।
किं नाम गर्हितं कर्म तव कर्तुमलं यम ॥
किं न दृष्टा त्वया यान्ती गणिका गणकिङ्करैः ।
गीयमाना दिवं सद्यो गौतमीतोयमाप्लुता ॥
त्वया चात्र तपस्तीव्रं कृतं पुत्र सुदुष्करम् ।
नैवान्तं तस्य पश्यामि तस्माद् गच्छ निजं पुरम् ॥
इत्युक्त्वा भगवान् भानुस्तत्र स्नात्वा गतो दिवम् ।
यमोऽपि सङ्गमे स्नात्वा ततो निजपुरं ययौ ॥
भूतहापि ततः शङ्कां तत्याज च महामुने ।
तथा दृष्ट्वा यमं यान्तं चक्रे चक्रं प्रयाणकम् ॥
भगवान् यत्र गोविन्दो वनमालाविभूषितः ।
इति यः शृणुयान् मर्त्यः पठेद् वापि समाहितः ॥
आपदस्तस्य नश्यन्ति दीर्घमायुरवाप्नुयात् ॥
ब्रह्मोवाच । अहल्यासङ्गमं चेह तीर्थं त्रैलोक्यपावनम् ।
शृणु सम्यङ् मुनिश्रेष्ठ तत्र वृत्तमिदं यथा ॥
कौतुकेनातिमहता मया पूर्वं मुनीश्वर ।
सृष्टा कन्या बहुविधा रूपवत्यो गुणान्विताः ॥
तासामेकां श्रेष्ठतमां निर्ममे शुभलक्षणाम् ।
तां बालां चारुसर्वाङ्गीं दृष्ट्वा रूपगुणान्विताम् ॥
को वास्याः पोषणे शक्त इति मे बुद्धिराविशत् ।
न दैत्यानां सुराणां च न मुनीनां तथैव च ॥
नास्त्यस्याः पोषणे शक्तिरिति मे बुद्धिरन्वभूत् ।
गुणज्येष्ठाय विप्राय तपोयुक्ताय धीमते ॥
सर्वलक्षणयुक्ताय वेदवेदाङ्गवेदिने ।
गौतमाय महाप्राज्ञामददां पोषणाय ताम् ॥
पालयस्व मुनिश्रेष्ठ यावद् आप्स्यति यौवनम् ।
यौवनस्थां पुनः साध्वीमानयेथा ममान्तिकम् ॥
एवमुक्त्वा गौतमाय प्रादां कन्यां सुमध्यमाम् ।
तामादाय मुनिश्रेष्ठ तपसा हतकल्मषः ॥
तां पोषयित्वा विधिवद् अलङ्कृत्य ममान्तिकम् ।
निर्विकारो मुनिश्रेष्ठो ह्यहल्यामानयत् तदा ॥
तां दृष्ट्वा विबुधाः सर्वे शक्राग्निवरुणादयः ।
मम देया सुरेशान इत्यूचुस्ते पृथक् पृथक् ॥
तथैव मुनयः साध्या दानवा यक्षराक्षसाः ।
तान् सर्वान् आगतान् दृष्ट्वा कन्यार्थमथ सङ्गतान् ॥
इन्द्रस्य तु विशेषेण महांश्चाभूत् तदा ग्रहः ।
गौतमस्य तु माहात्म्यं गाम्भीर्यं धैर्यमेव च ॥
स्मृत्वा सुविस्मितो भूत्वा ममैवमभवत् सुधीः ।
देयेयं गौतमायैव नान्ययोग्या शुभानना ॥
तस्माऐ एव तु तां दास्ये तथाप्येवमचिन्तयम् ।
सर्वेषां च मतिर्धैर्यं मथितं बालयानया ॥
अहल्येति सुरैः प्रोक्तं मया च ऋषिभिस्तदा ।
देवान् ऋषींस्तदा वीक्ष्य मया तत्रोक्तमुच्चकैः ॥
तस्मै सा दीयते सुभ्रूर्यः पृथिव्याः प्रदक्षिणाम् ।
कृत्वोपतिष्ठते पूर्वं न चान्यस्मै पुनः पुनः ॥
ततः सर्वे सुरगणाः श्रुत्वा वाक्यं मयेरितम् ।
अहल्यार्थं सुरा जग्मुः पृथिव्याश्च प्रदक्षिणे ॥
गतेषु सुरसङ्घेषु गौतमोऽपि मुनीश्वर ।
प्रयत्नमकरोत् किञ्चिद् अहल्यार्थमिमं तथा ॥
एतस्मिन्न् अन्तरे ब्रह्मन् सुरभिः सर्वकामधुक् ।
अर्धप्रसूता ह्यभवत् तां ददर्श स गौतमः ॥
तस्याः प्रदक्षिणं चक्रे इयमुर्वीति संस्मरन् ।
लिङ्गस्य च सुरेशस्य प्रदक्षिणमथाकरोत् ॥
तयोः प्रदक्षिणं कृत्वा गौतमो मुनिसत्तमः ।
सर्वेषां चैव देवानामेकं चापि प्रदक्षिणम् ॥
नैवाभवद् भुवो गन्तुः सञ्जातं द्वितयं मम ।
एवं निश्चित्य स मुनिर्ममान्तिकमथाभ्यगात् ॥
नमस्कृत्वाब्रवीद् वाक्यं गौतमो मां महामतिः ।
कमलासन विश्वात्मन् नमस्तेऽस्तु पुनः पुनः ॥
प्रदक्षिणीकृता ब्रह्मन् मयेयं वसुधाखिला ।
यद् अत्र युक्तं देवेश जानीते तद् भवान् स्वयम् ॥
मया तु ध्यानयोगेन ज्ञात्वा गौतममब्रवम् ।
तवैव दीयते सुभ्रूः प्रदक्षिणमिदं कृतम् ॥
धर्मं जानीहि विप्रर्षे दुर्ज्ञेयं निगमैरपि ।
अर्धप्रसूता सुरभिः सप्तद्वीपवती मही ॥
कृता प्रदक्षिणा तस्याः पृथिव्याः सा कृता भवेत् ।
लिङ्गं प्रदक्षिणीकृत्य तद् एव फलमाप्नुयात् ॥
तस्मात् सर्वप्रयत्नेन मुने गौतम सुव्रत ।
तुष्टोऽहं तव धैर्येण ज्ञानेन तपसा तथा ॥
दत्तेयम् ऋषिशार्दूल कन्या लोकवरा मया ।
इत्युक्त्वाहं गौतमाय अहल्यामददां मुने ॥
जाते विवाहे ते देवाः कृत्वेलायाः प्रदक्षिणम् ।
शनैः शनैरथागत्य ददृशुः सर्व एव ते ॥
तं गौतममहल्यां च दाम्पत्यं प्रीतिवर्धनम् ।
ते चागत्याथ पश्यन्तो विस्मिताश्चाभवन् सुराः ॥
अतिक्रान्ते विवाहे तु सुराः सर्वे दिवं ययुः ।
समत्सरः शचीभर्ता तामीक्ष्य च दिवं ययौ ॥
ततः प्रीतमनास्तस्मै गौतमाय महात्मने ।
प्रादां ब्रह्मगिरिं पुण्यं सर्वकामप्रदं शुभम् ॥
अहल्यायां मुनिश्रेष्ठो रेमे तत्र स गौतमः ।
गौतमस्य कथां पुण्यां श्रुत्वा शक्रस्त्रिविष्टपे ॥
तमाश्रमं तं च मुनिं तस्य भार्यामनिन्दिताम् ।
भूत्वा ब्राह्मणवेषेण द्रष्टुमागाच्छतक्रतुः ॥
स दृष्ट्वा भवनं तस्य भार्यां च विभवं तथा ।
पापीयसीं मतिं कृत्वा अहल्यां समुदैक्षत ॥
नात्मानं न परं देशं कालं शापाद् ऋषेर्भयम् ।
न बुबोध तदा वत्स कामाकृष्टः शतक्रतुः ॥
तद्ध्यानपरमो नित्यं सुरराज्येन गर्वितः ।
सन्तप्ताङ्गः कथं कुर्यां प्रवेशो मे कथं भवेत् ॥
एवं वसन् विप्ररूपो नान्तरं त्वध्यगच्छत ।
स कदाचिन् महाप्राज्ञः कृत्वा पौर्वाह्णिकीं क्रियाम् ॥
सहितो गौतमः शिष्यैर्निर्गतश्चाश्रमाद् बहिः ।
आश्रमं गौतमीं विप्रान् धान्यानि विविधानि च ॥
द्रष्टुं गतो मुनिवर इन्द्रस्तं समुदैक्षत ।
इदमन्तरमित्युक्त्वा चक्रे कार्यं मनःप्रियम् ॥
रूपं कृत्वा गौतमस्य प्रियेप्सुः स शतक्रतुः ।
तां दृष्ट्वा चारुसर्वाङ्गीमहल्यां वाक्यमब्रवीत् ॥
इन्द्र उवाच । आकृष्टोऽहं तव गुणै रूपं स्मृत्वा स्खलत्पदः ।
इति ब्रुवन् हसन् हस्तमादायान्तः समाविशत् ॥
न बुबोध त्वहल्या तं जारं मेने तु गौतमम् ।
रममाणा यथासौख्यं प्रागाच्छिष्यैः स गौतमः ॥
आगच्छन्तं नित्यमेव अहल्या प्रियवादिनी ।
प्रतियाति प्रियं वक्ति तोषयन्ती च तं गुणैः ॥
तामदृष्ट्वा महाप्राज्ञो मेने तन् महद् अद्भुतम् ।
द्वारस्थितं मुनिश्रेष्ठं सर्वे पश्यन्ति नारद ॥
अग्निहोत्रस्य शालाया रक्षिणो गृहकर्मिणः ।
ऊचुर्मुनिवरं भीता गौतमं विस्मयान्विताः ॥
रक्षिण ऊचुः । भगवन् किमिदं चित्रं बहिरन्तश्च दृश्यसे ।
प्रिययान्तः प्रविष्टोऽसि तथैव च बहिर्भवान् ।
अहो तपःप्रभावोऽयं नानारूपधरो भवान् ॥
ब्रह्मोवाच । तच्छ्रुत्वा विस्मितस्त्वन्तः प्रविष्टः को नु तिष्ठति ।
प्रिये अहल्ये भवति किं मां न प्रतिभाषसे ।
इत्यृषेर्वचनं श्रुत्वा अहल्या जारमब्रवीत् ॥
अहल्योवाच । को भवान् मुनिरूपेण पापं त्वं कृतवान् असि ।
इति ब्रुवती शयनाद् उत्थिता सत्वरं भयात् ॥
स चापि पापकृच्छक्रो बिडालोऽभून् मुनेर्भयात् ।
त्रस्तां च विकृतां दृष्ट्वा स्वप्रियां दूषितां तदा ॥
उवाच स मुनिः कोपात् किमिदं साहसं कृतम् ।
इति ब्रुवन्तं भर्तारं सापि नोवाच लज्जिता ॥
अन्वेषयंस्तु तं जारं बिडालं ददृशे मुनिः ।
को भवान् इति तं प्राह भस्मीकुर्यां मृषावदन् ॥
इन्द्र उवाच । कृताञ्जलिपुटो भूत्वा चैवमाह शचीपतिः ।
शचीभर्ता पुरां भेत्ता तपोधन पुरुष्टुतः ॥
ममेदं पापमापन्नं सत्यमुक्तं मयानघ ।
महद्विगर्हितं कर्म कृतवान् अस्म्यहं मुने ॥
स्मरसायकनिर्भिन्न+ ऋदयाः किं न कुर्वते ।
ब्रह्मन् मयि महापापे क्षमस्व करुणानिधे ॥
सन्तः कृतापराधेऽपि न रौक्ष्यं जातु कुर्वते ।
निशम्य तद् वचो विप्रो हरिमाह रुषान्वितः ॥
गौतम उवाच । भगभक्त्या कृतं पापं सहस्रभगवान् भव ।
तामप्याह मुनिः कोपात् त्वं च शुष्कनदी भव ॥
ततः प्रसादयामास कथयन्ती तदाकृतिम् ॥
अहल्योवाच । मनसाप्यन्यपुरुषं पापिष्ठाः कामयन्ति याः ।
अक्षयान् यान्ति नरकांस्तासां सर्वेऽपि पूर्वजाः ॥
भूत्वा प्रसन्नो भगवन्न् अवधारय मद्वचः ।
तव रूपेण चागत्य मामगात् साक्षिणस्त्विमे ॥
तथेति रक्षिणः प्रोचुरहल्या सत्यवादिनी ।
ध्यानेनापि मुनिर्ज्ञात्वा शान्तः प्राह पतिव्रताम् ॥
गौतम उवाच । यदा तु सङ्गता भद्रे गौतम्या सरिदीशया ।
नदी भूत्वा पुना रूपं प्राप्स्यसे प्रियकृन् मम ॥
इत्यृषेर्वचनं श्रुत्वा तथा चक्रे पतिव्रता ।
तया तु सङ्गता देव्या अहल्या गौतमप्रिया ॥
पुनस्तद् रूपमभवद् यन् मया निर्मितं पुरा ।
ततः कृताञ्जलिपुटः सुरराट् प्राह गौतमम् ॥
इन्द्र उवाच । मां पाहि मुनिशार्दूल पापिष्ठं गृहमागतम् ।
पादयोः पतितं दृष्ट्वा कृपया प्राह गौतमः ॥
गौतम उवाच । गौतमीं गच्छ भद्रं ते स्नानं कुरु पुरन्दर ।
क्षणान् निर्धूतपापस्त्वं सहस्राक्षो भविष्यसि ॥
उभयं विस्मयकरं दृष्टवान् अस्मि नारद ।
अहल्यायाः पुनर्भावं शचीभर्ता सहस्रदृक् ॥
ततः प्रभृति तत् तीर्थमहल्यासङ्गमं शुभम् ।
इन्द्रतीर्थमिति ख्यातं सर्वकामप्रदं नृणाम् ॥
ब्रह्मोवाच । तस्माद् अप्यपरं तीर्थं जनस्थानमिति श्रुतम् ।
चतुर्योजनविस्तीर्णं स्मरणान् मुक्तिदं नृणाम् ॥
वैवस्वतान्वये जातो राजाभूज्जनकः पुरा ।
सोऽपाम्पतेस्तु तनुजामुपयेमे गुणार्णवाम् ॥
धर्मार्थकाममोक्षाणां जनकां जनको नृपः ।
अनुरूपगुणत्वाच्च तस्य भार्या गुणार्णवा ॥
याज्ञवल्क्यश्च विप्रेन्द्रस्तस्य राज्ञः पुरोहितः ।
तमपृच्छन् नृपश्रेष्ठो याज्ञवल्क्यं पुरोहितम् ॥
जनक उवाच । भुक्तिमुक्ती उभे श्रेष्ठे निर्णीते मुनिसत्तमैः ।
दासीदासेभतुरग+ ।रथाद्यैर्भुक्तिरुत्तमा ॥
किन्त्वन्तविरसा भुक्तिर्मुक्तिरेका निरत्यया ।
भुक्तेर्मुक्तिः श्रेष्ठतमा भुक्त्या मुक्तिं कथं व्रजेत् ॥
सर्वसङ्गपरित्यागान् मुक्तिप्राप्तिः सुदुःखतः ।
तद् ब्रूहि द्विजशार्दूल सुखान् मुक्तिः कथं भवेत् ॥
याज्ञवल्क्य उवाच । अपाम्पतिस्तव गुरुः श्वशुरः प्रियकृत् तथा ।
तं गत्वा पृच्छ नृपते उपदेक्ष्यति ते हितम् ॥
याज्ञवल्क्यश्च जनको राजानं वरुणं तदा ।
गत्वा चोचतुरव्यग्रौ मुक्तिमार्गं यथाक्रमम् ॥
वरुण उवाच । द्विधा तु संस्थिता मुक्तिः कर्मद्वारेऽप्यकर्मणि ।
वेदे च निश्चितो मार्गः कर्म ज्यायो ह्यकर्मणः ॥
सर्वं च कर्मणा बद्धं पुरुषार्थचतुष्टयम् ।
अकर्मणैवाप्यत इति मुक्तिमार्गो मृषोच्यते ॥
कर्मणा सर्वधान्यानि सेत्स्यन्ति नृपसत्तम ।
तस्मात् सर्वात्मना कर्म कर्तव्यं वैदिकं नृभिः ॥
तेन भुक्तिं च मुक्तिं च प्राप्नुवन्तीह मानवाः ।
अकर्मणः कर्म पुण्यं कर्म चाप्याश्रमेषु च ॥
जात्याश्रितं च राजेन्द्र तत्रापि शृणु धर्मवित् ।
आश्रमाणि च चत्वारि कर्मद्वाराणि मानद ॥
चतुर्णामाश्रमाणां च गार्हस्थ्यं पुण्यदं स्मृतम् ।
तस्माद् भुक्तिश्च मुक्तिश्च भवतीति मतिर्मम ॥
ब्रह्मोवाच । एतच्छ्रुत्वा तु जनको याज्ञवल्क्यश्च बुद्धिमान् ।
वरुणं पूजयित्वा तु पुनर्वचनमूचतुः ॥
को देशः किं च तीर्थं स्याद् भुक्तिमुक्तिप्रदायकम् ।
तद् वदस्व सुरश्रेष्ठ सर्वज्ञोऽसि नमोऽस्तु ते ॥
वरुण उवाच । पृथिव्यां भारतं वर्षं दण्डकं तत्र पुण्यदम् ।
तस्मिन् क्षेत्रे कृतं कर्म भुक्तिमुक्तिप्रदं नृणाम् ॥
तीर्थानां गौतमी गङ्गा श्रेष्ठा मुक्तिप्रदा नृणाम् ।
तत्र यज्ञेन दानेन भोगान् मुक्तिमवाप्स्यति ॥
ब्रह्मोवाच । याज्ञवल्क्यश्च जनको वाचं श्रुत्वा ह्यपाम्पतेः ।
वरुणेन ह्यनुज्ञातौ स्वपुरीं जग्मतुस्तदा ॥
अश्वमेधादिकं कर्म चकार जनको नृपः ।
याजयामास विप्रेन्द्रो याज्ञवल्क्यश्च तं नृपम् ॥
गङ्गातीरं समाश्रित्य यज्ञान् मुक्तिमवाप राट् ।
तथा जनकराजानो बहवस्तत्र कर्मणा ॥
मुक्तिं प्रापुर्महाभागा गौतम्याश्च प्रसादतः ।
ततः प्रभृति तत् तीर्थं जनस्थानेति विश्रुतम् ॥
जनकानां यज्ञसदो जनस्थानं प्रकीर्तितम् ।
चतुर्योजनविस्तीर्णं स्मरणात् सर्वपापनुत् ॥
तत्र स्नानेन दानेन पितृणां तर्पणेन तु ।
तीर्थस्य स्मरणाद् वापि गमनाद् भक्तिसेवनात् ॥
सर्वान् कामान् अवाप्नोति मुक्तिं च समवाप्नुयात् ॥
ब्रह्मोवाच । अरुणा वरुणा चैव नद्यौ पुण्यतरे शुभे ।
तयोश्च सङ्गमः पुण्यो गङ्गायां मुनिसत्तम ॥
तदुत्पत्तिं शृणुष्वेह सर्वपापविनाशिनीम् ।
कश्यपस्य सुतो ज्येष्ठ आदित्यो लोकविश्रुतः ॥
त्रैलोक्यचक्षुस्तीक्ष्णांशुः सप्ताश्वो लोकपूजितः ।
तस्य पत्नी उषा ख्याता त्वाष्ट्री त्रैलोक्यसुन्दरी ॥
भर्तुः प्रतापतीव्रत्वमसहन्ती सुमध्यमा ।
चिन्तयामास किं कृत्यं मम स्याद् इति भामिनी ॥
तस्याः पुत्रौ महाराज्ञौ मनुर्वैवस्वतो यमः ।
यमुना च नदी पुण्या शृणु विस्मयकारणम् ॥
साकरोद् आत्मनश्छायामात्मरूपेण यत्नतः ।
तामब्रवीत् ततश्चोषा त्वं च मत्सदृशी भव ॥
भर्तारं त्वमपत्यानि पालयस्व ममाज्ञया ।
यावद् आगमनं मे स्यात् पत्युस्तावत् प्रिया भव ॥
नाख्यातव्यं त्वया क्वापि अपत्यानां तथा प्रिये ।
तथेत्याह च सा छाया निर्जगाम गृहाद् उषा ॥
इत्युक्त्वा सा जगामाशु शान्तं रूपमभीप्सती ।
सा गत्वोषा गृहं त्वष्टुः पित्रे सर्वं न्यवेदयत् ।
त्वष्टापि चकितः प्राह तां सुतां सुतवत्सलः ॥
त्वष्टोवाच । नैतद् युक्तं भर्तृमत्या यत् स्वैरेण प्रवर्तनम् ।
अपत्यानां कथं वृत्तिर्भर्तुर्वा सवितुस्तव ।
बिभेमि भद्रे शिष्टोऽहं भर्तुर्गेहं पुनर्व्रज ॥
ब्रह्मोवाच । एवमुक्ता तु पित्रा सा नेत्युक्त्वा वै पुनः पुनः ।
उत्तरं च कुरोर्देशं जगाम तपसे त्वरा ॥
तत्र तेपे तपस्तीव्रं वडवारूपधारिणी ।
दुष्प्रेक्षं तं स्वकं कान्तं ध्यायन्ती निश्चला उषा ॥
एतस्मिन्न् अन्तरे तात छाया चोषास्वरूपिणी ।
पत्यौ सा वर्तयामास अपत्यान्यथ जज्ञिरे ॥
सावर्णिश्च शनिश्चैव विष्टिर्या दुष्टकन्यका ।
सा छाया वर्तयामास वैषम्येणैव नित्यशः ॥
स्वेष्वपत्येषु चोषाया यमस्तत्र चुकोप ह ।
वैषम्येणाथ वर्तन्तीं छायां तां मातरं तदा ॥
ताडयामास पादेन दक्षिणाशापतिर्यमः ।
पुत्रदौर्जन्यसङ्क्षोभाच्छाया वैवस्वतं यमम् ॥
शशाप पाप ते पादो विशीर्यतु ममाज्ञया ।
विशीर्णचरणो दुःखाद् रुदन् पितरमभ्यगात् ।
सवित्रे तं तु वृत्तान्तं न्यवेदयद् अशेषतः ॥
यम उवाच । नेयं माता सुरश्रेष्ठ यया शप्तोऽहमीदृशः ।
अपत्येषु विरुद्धेषु जननी नैव कुप्यते ॥
यद् बाल्याद् अब्रवं किञ्चिद् अथवा दुष्कृतं कृतम् ।
नैव कुप्यति सा माता तस्मान् नेयं ममाम्बिका ॥
यद् अपत्यकृतं किञ्चित् साध्वसाधु यथा तथा ।
मात्यस्यां सर्वमप्येतत् तस्मान् मातेति गीयते ॥
प्रधक्ष्यन्तीव मां तात नित्यं पश्यति चक्षुषा ।
वक्त्यग्निकालसदृशा वाचा नेयं मदम्बिका ॥
ब्रह्मोवाच । तत् पुत्रवचनं श्रुत्वा सविताचिन्तयत् ततः ।
इयं छाया नास्य माता उषा माता तु सान्यतः ॥
मम शान्तिमभीप्सन्ती देशेऽन्यस्मिंस्तपोरता ।
उत्तरे च कुरौ त्वाष्ट्री वडवारूपधारिणी ॥
तत्रास्ते सा इति ज्ञात्वा जगामेशो दिवाकरः ।
यत्र सा वर्तते कान्ता अश्वरूपः स्वयं तदा ॥
तां दृष्ट्वा वडवारूपां पर्यधावद् धयाकृतिः ।
कामातुरं हयं दृष्ट्वा श्रुत्वा वै हेषितस्वनम् ॥
उषा पतिव्रतोपेता पतिध्यानपरायणा ।
हयधर्षणसम्भीता को न्वयं चेत्यजानती ॥
अपलायत् पतौ प्राप्ते दक्षिणाभिमुखी त्वरा ।
को नु मे रक्षकोऽत्र स्याद् ऋषयो वाथवा सुराः ॥
धावन्तीं तां प्रियामश्वामश्वरूपधरः स्वयम् ।
पर्यधावद् यतो याति उषा भानुस्ततस्ततः ॥
स्मरग्रहवशे जातः को दुश्चेष्टं न चेष्टते ।
भागीरथीं नदीश्चान्या वनान्युपवनानि च ॥
नर्मदां चाथ विन्ध्यं च दक्षिणाभिमुखावुभौ ।
अतिक्रम्य भयोद्विग्ना त्वाष्ट्र्यभ्यगाच्च गौतमीम् ॥
त्रातारः सन्ति मुनयो जनस्थान इति श्रुतम् ।
ऋषीणामाश्रमं साश्वा प्रविष्टा गौतमीं तथा ॥
अनुप्राप्तस्तथा चाश्वो भानुस्तद्रूपवांस्ततः ।
अश्वं निवारयामासुर्जनस्था मुनिदारकाः ।
ततः कोपाद् ऋषींस्तांश्च शशापोषापतिः प्रभुः ॥
भानुरुवाच । निवारयथ मां यस्माद् वटा यूयं भविष्यथ ॥
ब्रह्मोवाच । ज्ञानदृष्ट्या तु मुनयो मेनिरेऽश्वमुषापतिम् ।
स्तुवन्तो देवदेवेशं भानुं तं मुनयो मुदा ॥
स्तूयमानो मुनिगणैरश्वां भानुरथागमत् ।
वडवाया मुखे लग्नं मुखं चाश्वस्वरूपिणम् ॥
ज्ञात्वा त्वाष्ट्री च भर्तारं मुखाद् वीर्यं प्रसुस्रुवे ।
तयोर्वीर्येण गङ्गायामश्विनौ समजायताम् ॥
तत्रागच्छन् सुरगणाः सिद्धाश्च मुनयस्तथा ।
नद्यो गावस्तथौषध्यो देवा ज्योतिर्गणास्तथा ॥
सप्ताश्वश्च रथः पुण्यो ह्यरुणो भानुसारथिः ।
यमो मनुश्च वरुणः शनिर्वैवस्वतस्तथा ॥
यमुना च नदी पुण्या तापी चैव महानदी ।
तत्तद्रूपं समास्थाय नद्यस्ता विस्मयान् मुने ॥
द्रष्टुं ते विस्मयाविष्टा आजग्मुः श्वशुरस्तथा ।
अभिप्रायं विदित्वा तु श्वशुरं भानुरब्रवीत् ॥
भानुरुवाच । उषायाः प्रीतये त्वष्टः कुर्वत्यास्तप उत्तमम् ।
यन्त्रारूढं च मां कृत्वा छिन्धि तेजांस्यनेकशः ।
यावत् सौख्यं भवेद् अस्यास्तावच्छिन्धि प्रजापते ॥
ब्रह्मोवाच । तथेत्युक्त्वा ततस्त्वष्टा सोमनाथस्य संनिधौ ।
तेजसां छेदनं चक्रे प्रभासं तु ततो विदुः ॥
भर्त्रा च सङ्गता यत्र गौतम्यामश्वरूपिणी ।
अश्विनोर्यत्र चोत्पत्तिरश्वतीर्थं तद् उच्यते ॥
भानुतीर्थं तद् आख्यातं तथा पञ्चवटाश्रमः ।
तापी च यमुना चैव पितरं द्रष्टुमागते ॥
अरुणावरुणानद्योर्गङ्गायां सङ्गमः शुभः ।
देवानां तत्र तीर्थानामागतानां पृथक् पृथक् ॥
नव त्रीणि सहस्राणि तीर्थानि गुणवन्ति च ।
तत्र स्नानं च दानं च सर्वमक्षयपुण्यदम् ॥
स्मरणात् पठनाद् वापि श्रवणाद् अपि नारद ।
सर्वपापविनिर्मुक्तो धर्मवान् स सुखी भवेत् ॥
ब्रह्मोवाच । गारुडं नाम यत् तीर्थं सर्वविघ्नप्रशान्तिदम् ।
तस्य प्रभावं वक्ष्यामि शृणु नारद यत्नतः ॥
मणिनाग इति त्वासीच्छेषपुत्रो महाबलः ।
गरुडस्य भयाद् भक्त्या तोषयामास शङ्करम् ॥
ततः प्रसन्नो भगवान् परमेष्ठी महेश्वरः ।
तमुवाच महानागं वरं वरय पन्नग ॥
नागः प्राह प्रभो मह्यं देहि मे गरुडाभयम् ।
तथेत्याह च तं शम्भुर्गरुडाद् अभयं भवेत् ॥
निर्गतो निर्भयो नागो गरुडाद् अरुणानुजात् ।
क्षीरोदशायी यत्रास्ते क्षीरार्णवसमीपतः ॥
इतश्चेतश्च चरति नागोऽसौ सुखशीतले ।
गरुडोऽपि च यत्रास्ते तं देशमपि यात्यसौ ॥
गरुडः पन्नगं दृष्ट्वा चरन्तं निर्भयेन तु ।
तं गृहीत्वा महानागं प्राक्षिपत् स्वस्य वेश्मनि ॥
तं बद्ध्वा गारुडैः पाशैर्गरुडो नागसत्तमम् ।
एतस्मिन्न् अन्तरे नन्दी प्रोवाचेशं जगत्प्रभुम् ॥
नन्दिकेश्वर उवाच । नूनं नागो न चायाति भक्षितो बद्ध एव वा ।
गरुडेन सुरेशान जीवन् नागो न संव्रजेत् ॥
ब्रह्मोवाच । नन्दिनो वचनं श्रुत्वा ज्ञात्वा
शम्भुरथाब्रवीत् ॥
शिव उवाच । गरुडस्य गृहे नागो बद्धस्तिष्ठति सत्वरम् ।
गत्वा तं जगतामीशं विष्णुं स्तुहि जनार्दनम् ॥
बद्धं नागं काश्यपेन मद्वाक्याद् आनय स्वयम् ।
तत् प्रभोर्वचनं श्रुत्वा नन्दी गत्वा श्रियः पतिम् ॥
व्यज्ञापयत् स्वयं वाक्यं विष्णुं लोकपरायणम् ।
नारायणः प्रीतमना गरुडं वाक्यमब्रवीत् ॥
विष्णुरुवाच । विनतात्मज मे वाक्यान् नन्दिने देहि पन्नगम् ।
कम्पमानस्तद् आकर्ण्य नेत्युवाच विहङ्गमः ।
विष्णुमप्यब्रवीत् कोपात् सुपर्णो नन्दिनोऽन्तिके ॥
गरुड उवाच । यद् यत् प्रियतमं किञ्चिद् भृत्येभ्यः
प्रभविष्णवः ।
दास्यन्त्यन्ये भवान् नैव मयानीतं हरिष्यति ॥
पश्य देवं त्रिनयनं नागं मोक्ष्यति नन्दिना ।
मयोपपादितं नागं त्वं तु दास्यसि नन्दिने ॥
त्वां वहामि सदा स्वामिन् मम देयं सदा त्वया ।
मयोपपादितं नागं वक्तुं देहीति नोचितम् ॥
सतां प्रभूणां नेयं स्याद् वृत्तिः सद्वृत्तिकारिणाम् ।
सन्तो दास्यन्ति भृत्येभ्यो मदुपात्तहरो भवान् ॥
दैत्याञ् जयसि सङ्ग्रामे मद्बलेनैव केशव ।
अहं महाबलीत्येवं मुधैव श्लाघते भवान् ॥
ब्रह्मोवाच । गरुडस्येति तद् वाक्यं श्रुत्वा चक्रगदाधरः ।
विहस्य नन्दिनः पार्श्वे पश्यद्भिर्लोकपालकैः ॥
इदमाह महाबुद्धिर्मां समुह्य कृशो भवान् ।
त्वद्बलाद् असुरान् सर्वाञ् जेष्येऽहं खगसत्तम ॥
इत्युक्त्वा श्रीपतिर्ब्रह्मञ् शान्तकोपोऽब्रवीद् इदम् ।
वहाङ्गुलिं करस्याशु कनिष्ठां नन्दिनोऽन्तिके ॥
गरुडस्य ततो मूर्ध्नि न्यस्येदं पुनरब्रवीत् ।
सत्यं मां वहसे नित्यं पश्य धर्मं विहङ्गम ॥
न्यस्तायां च ततोऽङ्गुल्यां शिरः कुक्षौ समाविशत् ।
कुक्षिश्च चरणस्यान्तः प्राविशच्चूर्णितोऽभवत् ।
ततः कृताञ्जलिर्दीनो व्यथितो लज्जयान्वितः ॥
गरुड उवाच । त्राहि त्राहि जगन्नाथ भृत्यं मामपराधिनम् ।
त्वं प्रभुः सर्वलोकानां धर्ता धार्यस्त्वमेव च ॥
अपराधसहस्राणि क्षमन्ते प्रभविष्णवः ।
कृतापराधेऽपि जने महती यस्य वै कृपा ॥
वदन्ति मुनयः सर्वे त्वामेव करुणाकरम् ।
रक्षस्वार्तं जगन्मातर्मामम्बुजनिवासिनि ।
कमले बालकं दीनमार्तं तनयवत्सले ॥
ब्रह्मोवाच । ततः कृपान्विता देवी श्रीरप्याह जनार्दनम् ॥
कमलोवाच । रक्ष नाथ स्वकं भृत्यं गरुडं विपदं गतम् ।
जनार्दन उवाचेदं नन्दिनं शम्भुवाहनम् ॥
विष्णुरुवाच । नय नागं सगरुडं शम्भोरन्तिकमेव च ।
तत्प्रसादाच्च गरुडो महेश्वरनिरीक्षितः ।
आत्मीयं च पुना रूपं गरुडः समवाप्स्यति ॥
ब्रह्मोवाच । तथेत्युक्त्वा च वृषभो नागेन गरुडेन च ।
शनैः स शङ्करं गत्वा सर्वं तस्मै न्यवेदयत् ।
शङ्करोऽपि गरुत्मन्तं प्रोवाच शशिशेखरः ॥
शिव उवाच । याहि गङ्गां महाबाहो गौतमीं लोकपावनीम् ।
सर्वकामप्रदां शान्तां तामाप्लुत्य पुनर्वपुः ॥
प्राप्स्यसे सर्वकामांश्च शतधाथ सहस्रधा ।
सर्वपापोपतप्ता ये दुर्दैवोन्मूलितोद्यमाः ।
प्राणिनोऽभीष्टदा तेषां शरणं खग गौतमी ॥
ब्रह्मोवाच । तद्वाक्यं प्रणतो भूत्वा श्रुत्वा तु गरुडोऽभ्यगात् ।
गङ्गामाप्लुत्य गरुडः शिवं विष्णुं ननाम सः ॥
ततः स्वर्णमयः पक्षी वज्रदेहो महाबलः ।
वेगी भवन् मुनिश्रेष्ठ पुनर्विष्णुमियात् सुधीः ॥
ततः प्रभृति तत् तीर्थं गारुडं सर्वकामदम् ।
तत्र स्नानादि यत् किञ्चित् करोति प्रयतो नरः ।
सर्वं तद् अक्षयं वत्स शिवविष्णुप्रियावहम् ॥
ब्रह्मोवाच । ततो गोवर्धनं तीर्थं सर्वपापप्रणाशनम् ।
पितृणां पुण्यजननं स्मरणाद् अपि पापनुत् ॥
तस्य प्रभाव एष स्यान् मया दृष्टस्तु नारद ।
ब्राह्मणः कर्षकः कश्चिज्जाबालिरिति विश्रुतः ॥
न विमुञ्चत्यनड्वाहौ मध्यं यातेऽपि भास्करे ।
प्रतोदेन प्रतुदति पृष्ठतोऽपि च पार्श्वयोः ॥
तौ गावावश्रुपूर्णाक्षौ दृष्ट्वा गौः कामदोहिनी ।
सुरभिर्जगतां माता नन्दिने सर्वमब्रवीत् ॥
स चापि व्यथितो भूत्वा शम्भवे तन् न्यवेदयत् ।
शम्भुश्च वृषभं प्राह सर्वं सिध्यतु ते वचः ॥
शिवाज्ञासहितो नन्दी गोजातं सर्वमाहरत् ।
नष्टेषु गोषु सर्वेषु स्वर्गे मर्त्ये ततस्त्वरा ॥
मामवोचन् सुरगणा विना गोभिर्न जीव्यते ।
तान् अवोचं सुरान् सर्वाञ् शङ्करं यात याचत ॥
तथैवेशं तु ते सर्वे स्तुत्वा कार्यं न्यवेदयन् ।
ईशोऽपि विबुधान् आह जानाति वृषभो मम ॥
ते वृषं प्रोचुरमरा देहि गा उपकारिणः ।
वृषोऽपि विबुधान् आह गोसवः क्रियतां क्रतुः ॥
ततः प्राप्स्यथ गाः सर्वा या दिव्या याश्च मानुषाः ।
ततः प्रवर्तते यज्ञो गोसवो देवनिर्मितः ॥
गौतम्याश्च शुभे पार्श्वे गावो ववृधिरे ततः ।
गोवर्धनं तु तत् तीर्थं देवानां प्रीतिवर्धनम् ॥
तत्र स्नानं मुनिश्रेष्ठ गोसहस्रफलप्रदम् ।
किञ्चिद् दानादिना यत् स्यात् फलं तत् तु न विद्महे ॥
ब्रह्मोवाच । पापप्रणाशनं नाम तीर्थं पापभयापहम् ।
नामधेयं प्रवक्ष्यामि शृणु नारद यत्नतः ॥
धृतव्रत इति ख्यातो ब्राह्मणो लोकविश्रुतः ।
तस्य भार्या मही नाम तरुणी लोकसुन्दरी ॥
तस्य पुत्रः सूर्यनिभः सनाज्जात इति श्रुतः ।
धृतव्रतं तथाकर्षन् मृत्युः कालेरितो मुने ॥
ततः सा बालविधवा बालपुत्रा सुरूपिणी ।
त्रातारं नैव पश्यन्ती गालवाश्रममभ्यगात् ॥
तस्मै पुत्रं निवेद्याथ स्वैरिणी पापमोहिता ।
सा बभ्राम बहून् देशान् पुंस्कामा कामचारिणी ॥
तत्पुत्रो गालवगृहे वेदवेदाङ्गपारगः ।
जातोऽपि मातृदोषेण वेश्येरितमतिस्त्वभूत् ॥
जनस्थानमिति ख्यातं नानाजातिसमावृतम् ।
तत्रासौ पण्यवेषेण अध्यास्ते च मही तथा ॥
तत्सुतोऽपि बहून् देशान् परिबभ्राम कामुकः ।
सोऽपि कालवशात् तत्र जनस्थानेऽवसत् तदा ॥
स्त्रियमाकाङ्क्षते वेश्यां धृतव्रतसुतो द्विजः ।
मही चापि धनं दातृन् पुरुषान् समपेक्षते ॥
मेने न पुत्रमात्मीयं स चापि न तु मातरम् ।
तयोः समागमश्चासीद् विधिना मातृपुत्रयोः ॥
एवं बहुतिथे काले पुत्रे मातरि गच्छति ।
तयोः परस्परं ज्ञानं नैवासीन् मातृपुत्रयोः ॥
एवं प्रवर्तमानस्य पितृधर्मेण सन्मतिः ।
आसीत् तस्याप्यसद्वृत्तेः शृणु नारद चित्रवत् ॥
स्वैरस्थित्या वर्तमानो नेदं स परिहातवान् ।
ब्राह्मीं सन्ध्यामनुष्ठाय तद् ऊर्ध्वं तु धनार्जनम् ॥
विद्याबलेन वित्तानि बहून्यार्ज्य ददात्यसौ ।
तथा स प्रातरुत्थाय गङ्गां गत्वा यथाविधि ॥
शौचादि स्नानसन्ध्यादि सर्वं कार्यं यथाक्रमम् ।
कृत्वा तु ब्राह्मणान् नत्वा ततोऽभ्येति स्वकर्मसु ॥
प्रातःकाले गौतमीं तु यदा याति विरूपवान् ।
कुष्ठसर्वाङ्गशिथिलः पूयशोणितनिःस्रवः ॥
स्नात्वा तु गौतमीं गङ्गां यदा याति सुरूपधृक् ।
शान्तः सूर्याग्निसदृशो मूर्तिमान् इव भास्करः ॥
एतद् रूपद्वयं स्वस्य नैव पश्यति स द्विजः ।
गालवो यत्र भगवांस्तपोज्ञानपरायणः ॥
आश्रित्य गौतमीं देवीं आस्ते च मुनिभिर्वृतः ।
ब्राह्मणोऽपि च तत्रैव नित्यं तीर्थं समेत्य च ॥
गालवं च नमस्याथ ततो याति स्वमन्दिरम् ।
गङ्गायाः सेवनात् पूर्वं सनाज्जातस्य यद् वपुः ॥
स्नानसन्ध्योत्तरे काले पुनर्यद् अपि तद् द्विजे ।
उभयं तस्य तद् रूपं गालवो नित्यमेव च ॥
दृष्ट्वा सविस्मयो मेने किञ्चिद् अस्त्यत्र कारणम् ।
एवं सविस्मयो भूत्वा गालवः प्राह तं द्विजम् ॥
गच्छन्तं तु नमस्याथ सनाज्जातं गुरुर्गृहम् ।
आहूय यत्नतो धीमान् कृपया विस्मयेन च ॥
गालव उवाच । को भवान् क्व च गन्तासि किं करोषि क्व भोक्ष्यसि ।
किंनामा त्वं क्व शय्या ते का ते भार्या वदस्व मे ॥
ब्रह्मोवाच । गालवस्य वचः श्रुत्वा ब्राह्मणोऽप्याह तं
मुनिम् ॥
ब्राह्मण उवाच । श्वः कथ्यते मया सर्वं ज्ञात्वा
कार्यविनिर्णयम् ॥
ब्रह्मोवाच । एवमुक्त्वा गालवं तं सनाज्जातो गृहं ययौ ।
भुक्त्वा रात्रौ तया सम्यक् शय्यामासाद्य बन्धकीम् ।
उवाच चकितः स्मृत्वा गालवस्य तु यद् वचः ॥
ब्राह्मण उवाच । त्वं तु सर्वगुणोपेता बन्धक्यपि पतिव्रता ।
आवयोः सदृशी प्रीतिर्यावज्जीवं प्रवर्तताम् ॥
तथापि किञ्चित् पृच्छामि किंनाम्नी त्वं क्व वा कुलम् ।
किं नु स्थानं क्व वा बन्धुर्मम सर्वं निवेद्यताम् ॥
बन्धक्युवाच । धृतव्रत इति ख्यातो ब्राह्मणो दीक्षितः शुचिः ।
तस्य भार्या मही चाहं मत्पुत्रो गालवाश्रमे ॥
उत्सृष्टो मतिमान् बालः सनाज्जात इति श्रुतः ।
अहं तु पूर्वदोषेण त्यक्त्वा धर्मं कुलागतम् ।
स्वैरिणी त्विह वर्तेऽहं विद्धि मां ब्राह्मणीं द्विज ॥
ब्रह्मोवाच । तस्यास्तद् वचनं श्रुत्वा मर्मविद्ध इवाभवत् ।
पपात सहसा भूमौ वेश्या तं वाक्यमब्रवीत् ॥
वेश्योवाच । किं तु जातं द्विजश्रेष्ठ क्व च प्रीतिर्गता तव ।
किं तु वाक्यं मया चोक्तं तव चित्तविरोधकृत् ॥
आत्मानमात्मनाश्वास्य ब्राह्मणो वाक्यमब्रवीत् ॥
ब्राह्मण उवाच । धृतव्रतः पिता विप्रस्तत्पुत्रोऽहं सनाद्यतः ।
माता मही मम इयं मम दैवाद् उपागता ॥
ब्रह्मोवाच । एतच्छ्रुत्वा तस्य वाक्यं साप्यभूद् अतिदुःखिता ।
तयोस्तु शोचतोः पश्चात् प्रभाते विमले रवौ ।
गालवं मुनिशार्दूलं गत्वा विप्रो न्यवेदयत् ॥
ब्राह्मण उवाच । धृतव्रतसुतो ब्रह्मंस्त्वया पूर्वं तु पालितः ।
उपनीतस्त्वया चैव मही माता मम प्रभो ॥
किं करोमि च किं कृत्वा निष्कृतिर्मम वै भवेत् ॥
ब्रह्मोवाच । तद् विप्रवचनं श्रुत्वा गालवः प्राह मा शुचः ।
तवेदं द्विविधं रूपं नित्यं पश्याम्यपूर्ववत् ॥
ततः पृष्टोऽसि वृत्तान्तं श्रुतं ज्ञातं मया यथा ।
यत् कृत्यं तव तत् सर्वं गङ्गायां प्रत्यगात् क्षयम् ॥
अस्य तीर्थस्य माहात्म्याद् अस्या देव्याः प्रसादतः ।
पूतोऽसि प्रत्यहं वत्स नात्र कार्या विचारणा ॥
प्रभाते तव रूपाणि सपापानि त्वहर्निशम् ।
पश्येऽहं पुनरप्येव रूपं तव गुणोत्तमम् ॥
आगच्छन्तं त्वागोयुक्तं गच्छन्तं त्वामनागसम् ।
पश्यामि नित्यं तस्मात् त्वं पूतो देव्या कृतोऽधुना ॥
तस्मान् न कार्यं ते किञ्चिद् अवशिष्टं भविष्यति ।
इयं च माता ते विप्र ज्ञाता या चैव बन्धकी ॥
पश्चात्तापं गतात्यन्तं निवृत्ता त्वथ पातकात् ।
भूतानां विषये प्रीतिर्वत्स स्वाभाविकी यतः ॥
सत्सङ्गतो महापुण्यान् निवृत्तिर्दैवतो भवेत् ।
अत्यर्थमनुतप्तेयं प्रागाचरितपुण्यतः ॥
स्नानं कृत्वा चात्र तीर्थे ततः पूता भविष्यति ।
तथा तौ चक्रतुरुभौ मातापुत्रौ च नारद ॥
स्नानाद् बभूवतुरुभौ गतपापावसंशयम् ।
ततः प्रभृति तत् तीर्थं धौतपापं प्रचक्षते ॥
पापप्रणाशनं नाम गालवं चेति विश्रुतम् ।
महापातकमल्पं वा तथा यच्चोपपातकम् ।
तत् सर्वं नाशयेद् एतद् धौतपापं सुपुण्यदम् ॥
ब्रह्मोवाच । यत्र दाशरथी रामः सीतया सहितो द्विज ।
पितृन् सन्तर्पयामास पितृतीर्थं ततो विदुः ॥
तत्र स्नानं च दानं च पितृणां तर्पणं तथा ।
सर्वमक्षयतामेति नात्र कार्या विचारणा ॥
यत्र दाशरथी रामो विश्वामित्रं महामुनिम् ।
पूजयामास राजेन्द्रो मुनिभिस्तत्त्वदर्शिभिः ॥
विश्वामित्रं तु तत् तीर्थम् ऋषिजुष्टं सुपुण्यदम् ।
तत्स्वरूपं च वक्ष्यामि पठितं वेदवादिभिः ॥
अनावृष्टिरभूत् पूर्वं प्रजानामतिभीषणा ।
विश्वामित्रो महाप्राज्ञः सशिष्यो गौतमीमगात् ॥
शिष्यान् पुत्रांश्च जायां च कृशान् दृष्ट्वा क्षुधातुरान् ।
व्यथितः कौशिकः श्रीमाञ् शिष्यान् इदमुवाच ह ॥
विश्वामित्र उवाच । यथा कथञ्चिद् यत् किञ्चिद् यत्र
क्वापि यथा तथा ।
आनीयतां किन्तु भक्ष्यं भोज्यं वा मा विलम्ब्यताम् ।
इदानीमेव गन्तव्यमानेतव्यं क्षणेन तु ॥
ब्रह्मोवाच । ऋषेस्तद् वचनाच्छिष्याः क्षुधितास्त्वरया ययुः ।
अटमाना इतश्चेतो मृतं ददृशिरे शुनम् ॥
तमादाय त्वरायुक्ता आचार्याय न्यवेदयन् ।
सोऽपि तं भद्रमित्युक्त्वा प्रतिजग्राह पाणिना ॥
विशसध्वं श्वमांसं च क्षालयध्वं च वारिणा ।
पचध्वं मन्त्रवच्चापि हुत्वाग्नौ तु यथाविधि ॥
देवान् ऋषीन् पितृन् अन्यांस्तर्पयित्वातिथीन् गुरून् ।
सर्वे भोक्ष्यामहे शेषमित्युवाच स कौशिकः ॥
विश्वामित्रवचः श्रुत्वा शिष्याश्चक्रुस्तथैव तत् ।
पच्यमाने श्वमांसे तु देवदूतोऽग्निरभ्यगात् ।
देवानां सदने सर्वं देवेभ्यस्तन् न्यवेदयत् ॥
अग्निरुवाच । देवैः श्वमांसं भोक्तव्यमापन्नम्
ऋषिकल्पितम् ॥
ब्रह्मोवाच । अग्नेस्तद्वचनाद् इन्द्रः श्येनो भूत्वा विहायसि ।
स्थालीमथाहरत् पूर्णां मांसेन पिहितां तदा ॥
तत् कर्म दृष्ट्वा शिष्यास्ते ऋषेः श्येनं न्यवेदयन् ।
हृता स्थाली मुनिश्रेष्ठ श्येनेनाकृतबुद्धिना ॥
ततश्चुकोप भगवाञ् शप्तुकामस्तदा हरिम् ।
ततो ज्ञात्वा सुरपतिः स्थालीं चक्रे मधुप्लुताम् ॥
पुनर्निवेशयामास उल्कास्वेव खगो हरिः ।
मधुना तु समायुक्तां विश्वामित्रश्चुकोप ह ।
स्थालीं वीक्ष्य ततः कोपाद् इदमाह स कौशिकः ॥
विश्वामित्र उवाच । श्वमांसमेव नो देहि त्वं हरामृतमुत्तमम् ।
नो चेत् त्वां भस्मसात् कुर्यामिन्द्रो भीतस्तदाब्रवीत् ॥
इन्द्र उवाच । मधु हुत्वा यथान्यायं पिब पुत्रैः समन्वितः ।
किमनेन श्वमांसेन अमेध्येन महामुने ॥
ब्रह्मोवाच । विश्वामित्रोऽपि नेत्याह भुक्तेनैकेन किं फलम् ।
प्रजाः सर्वाश्च सीदन्ति किं तेन मधुना हरे ॥
सर्वेषाममृतं चेत् स्याद् भोक्ष्येऽहममृतं शुचि ।
अथवा देवपितरो भोक्ष्यन्तीदं श्वमांसकम् ॥
पश्चाद् अहं तच्च मांसं भोक्ष्ये नानृतमस्ति मे ।
ततो भीतः सहस्राक्षो मेघान् आहूय तत्क्षणात् ॥
ववर्ष चामृतं वारि ह्यमृतेनार्पिताः प्रजाः ।
पश्चात् तद् अमृतं पुण्यं हरिदत्तं यथाविधि ॥
तर्पयित्वा सुरान् आदौ तर्पयित्वा जगत्त्रयम् ।
विप्रः सम्भुक्तवाञ् शिष्यैर्विश्वामित्रः स्वभार्यया ॥
ततः प्रभृति तत् तीर्थमाख्यातं चातिपुण्यदम् ।
यत्रागतः सुरपतिर्लोकानाममृतार्पणम् ॥
सञ्जातं मांसवर्जं तु तत् तीर्थं पुण्यदं नृणाम् ।
तत्र स्नानं च दानं च सर्वक्रतुफलप्रदम् ॥
ततः प्रभृति तत् तीर्थं विश्वामित्रमिति स्मृतम् ।
मधुतीर्थमथैन्द्रं च श्येनं पर्जन्यमेव च ॥
ब्रह्मोवाच । श्वेततीर्थमिति ख्यातं त्रैलोक्ये विश्रुतं शुभम् ।
तस्य श्रवणमात्रेण सर्वपापैः प्रमुच्यते ॥
श्वेतो नाम पुरा विप्रो गौतमस्य प्रियः सखा ।
आतिथ्यपूजानिरतो गौतमीतीरमाश्रितः ॥
मनसा कर्मणा वाचा शिवभक्तिपरायणः ।
ध्यायन्तं तं द्विजश्रेष्ठं पूजयन्तं सदा शिवम् ॥
पूर्णायुषं द्विजवरं शिवभक्तिपरायणम् ।
नेतुं दूताः समाजग्मुर्दक्षिणाशापतेस्तदा ॥
नाशक्नुवन् गृहं तस्य प्रवेष्टुमपि नारद ।
तदा काले व्यतिक्रान्ते चित्रको मृत्युमब्रवीत् ॥
चित्रक उवाच । किं नायाति क्षीणजीवो मृत्यो श्वेतः कथं त्विति ।
नाद्याप्यायान्ति दूतास्ते मृत्योर्नैवोचितं तु ते ॥
ब्रह्मोवाच । ततश्च कुपितो मृत्युः प्रायाच्छ्वेतगृहं स्वयम् ।
बहिःस्थितांस्तदा पश्यन् मृत्युर्दूतान् भयार्दितान् ।
प्रोवाच किमिदं दूता मृत्युमूचुश्च दूतकाः ॥
दूता ऊचुः । शिवेन रक्षितं श्वेतं वयं नो वीक्षितुं क्षमाः ।
येषां प्रसन्नो गिरिशस्तेषां का नाम भीतयः ॥
ब्रह्मोवाच । पाशपाणिस्तदा मृत्युः प्राविशद् यत्र स द्विजः ।
नासौ विप्रो विजानाति मृत्युं वा यमकिङ्करान् ॥
शिवं पूजयते भक्त्या श्वेतस्य तु समीपतः ।
मृत्युं पाशधरं दृष्ट्वा दण्डी प्रोवाच विस्मितः ॥
दण्ड्युवाच । किमत्र वीक्षसे मृत्यो दण्डिनं मृत्युरब्रवीत् ॥
मृत्युरुवाच । श्वेतं नेतुमिहायातस्तस्माद् वीक्षे
द्विजोत्तमम् ॥
ब्रह्मोवाच । त्वं गच्छेत्यब्रवीद् दण्डी मृत्युः पाशान् अथाक्षिपत् ।
श्वेताय मुनिशार्दूल ततो दण्डी चुकोप ह ॥
शिवदत्तेन दण्डेन दण्डी मृत्युमताडयत् ।
ततः पाशधरो मृत्युः पपात धरणीतले ॥
ततस्ते सत्वरं दूता हतं मृत्युमवेक्ष्य च ।
यमाय सर्वमवदन् वधं मृत्योस्तु दण्डिना ॥
ततश्च कुपितो धर्मो यमो महिषवाहनः ।
चित्रगुप्तं बहुबलं यमदण्डं च रक्षकम् ॥
महिषं भूतवेतालान् आधिव्याधींस्तथैव च ।
अक्षिरोगान् कुक्षिरोगान् कर्णशूलं तथैव च ॥
ज्वरं च त्रिविधं पापं नरकाणि पृथक् पृथक् ।
त्वरन्तामिति तान् उक्त्वा जगाम त्वरितो यमः ॥
एतैरन्यैः परिवृतो यत्र श्वेतो द्विजोत्तमः ।
तमायान्तं यमं दृष्ट्वा नन्दी प्रोवाच सायुधः ॥
विनायकं तथा स्कन्दं भूतनाथं तु दण्डिनम् ।
तत्र तद् युद्धमभवत् सर्वलोकभयावहम् ॥
कार्त्तिकेयः स्वयं शक्त्या बिभेद यमकिङ्करान् ।
दक्षिणाशापतिं चापि निजघान बलान्वितम् ॥
हतावशिष्टा याम्यास्ते आदित्याय न्यवेदयन् ।
आदित्योऽपि सुरैः सार्धं श्रुत्वा तन् महद् अद्भुतम् ॥
लोकपालैरनुवृतो ममान्तिकमुपागमत् ।
अहं विष्णुश्च भगवान् इन्द्रोऽग्निर्वरुणस्तथा ॥
चन्द्रादित्यावश्विनौ च लोकपाला मरुद्गणाः ।
एते चान्ये च बहवो वयं याता यमान्तिकम् ॥
मृत आस्ते दक्षिणेशो गङ्गातीरे बलान्वितः ।
समुद्राश्च नदा नागा नानाभूतान्यनेकशः ॥
तत्राजग्मुः सुरेशानं द्रष्टुं वैवस्वतं यमम् ।
तं दृष्ट्वा हतसैन्यं च यमं देवा भयार्दिताः ।
कृताञ्जलिपुटाः शम्भुमूचुः सर्वे पुनः पुनः ॥
देवा ऊचुः । भक्तिप्रियत्वं ते नित्यं दुष्टहन्तृत्वमेव च ।
आदिकर्तर्नमस्तुभ्यं नीलकण्ठ नमोऽस्तु ते ।
ब्रह्मप्रिय नमस्तेऽस्तु देवप्रिय नमोऽस्तु ते ॥
श्वेतं द्विजं भक्तमनायुषं ते ।
नेतुं यमादिः सकलोऽसमर्थः ।
सन्तोषमाप्ताः परमं समीक्ष्य ।
भक्तप्रियत्वं त्वयि नाथ सत्यम् ॥
ये त्वां प्रपन्नाः शरणं कृपालुम् ।
नालं कृतान्तोऽप्यनुवीक्षितुं तान् ।
एवं विदित्वा शिव एव सर्वे ।
त्वामेव भक्त्या परया भजन्ते ॥
त्वमेव जगतां नाथ किं न स्मरसि शङ्कर ।
त्वां विना कः समर्थोऽत्र व्यवस्थां कर्तुमीश्वरः ॥
ब्रह्मोवाच । एवं तु स्तुवतां तेषां पुरस्ताद् अभवच्छिवः ।
किं ददामीति तान् आह इदमूचुः सुरा अपि ॥
देवा ऊचुः । अयं वैवस्वतो धर्मो नियन्ता सर्वदेहिनाम् ।
धर्माधर्मव्यवस्थायां स्थापितो लोकपालकः ॥
नायं वधमवाप्नोति नापराधी न पापकृत् ।
विना तेन जगद्धातुर्नैव किञ्चिद् भविष्यति ॥
तस्माज्जीवय देवेश यमं सबलवाहनम् ।
प्रार्थना सफला नाथ महत्सु न वृथा भवेत् ॥
ब्रह्मोवाच । ततः प्रोवाच भगवाञ् जीवयेयमसंशयम् ।
यमं यदि वचो मेऽद्य अनुमन्यन्ति देवताः ॥
ततः प्रोचुः सुराः सर्वे कुर्मो वाक्यं त्वयोदितम् ।
हरिब्रह्मादिसहितं वशे यस्याखिलं जगत् ॥
ततः प्रोवाच भगवान् अमरान् समुपागतान् ।
मद्भक्तो न मृतिं यातु नेत्यूचुरमराः पुनः ॥
अमराः स्युस्ततो देव सर्वलोकाश्चराचराः ।
अमर्त्यमर्त्यभेदोऽयं न स्याद् देव जगन्मय ॥
पुनरप्याह ताञ् शम्भुः शृण्वन्तु मम भाषितम् ।
मद्भक्तानां वैष्णवानां गौतमीमनुसेवताम् ॥
वयं तु स्वामिनो नित्यं न मृत्युः स्वाम्यमर्हति ।
वार्त्ताप्येषां न कर्तव्या यमेन तु कदाचन ॥
आधिव्याध्यादिभिर्जातु कार्यो नाभिभवः क्वचित् ।
ये शिवं शरणं यातास्ते मुक्तास्तत्क्षणाद् अपि ॥
सानुगस्य यमस्यातो नमस्याः सर्व एव ते ।
तथेत्यूचुः सुरगणा देवदेवं शिवं प्रति ॥
ततश्च भगवान् नाथो नन्दिनं प्राह वाहनम् ॥
शिव उवाच । गौतम्या उदकेन त्वमभिषिञ्च मृतं यमम् ॥
ब्रह्मोवाच । ततो यमादयः सर्वे अभिषिक्तास्तु नन्दिना ।
उत्थिताश्च सजीवास्ते दक्षिणाशां ततो गताः ॥
उत्तरे गौतमीतीरे विष्ण्वाद्याः सर्वदैवताः ।
स्थिता आसन् पूजयन्तो देवदेवं महेश्वरम् ॥
तत्रासन्न् अयुतान्यष्ट सहस्राणि चतुर्दश ।
तथा षट् च सहस्राणि पुनः षट् च तथैव च ॥
षड् दक्षिणे तथा तीरे तीर्थानामयुतत्रयम् ।
पुण्यमाख्यानमेतद् धि श्वेततीर्थस्य नारद ॥
यत्रासौ पतितो मृत्युर्मृत्युतीर्थं तद् उच्यते ।
तस्य श्रवणमात्रेण सहस्रं जीवते समाः ॥
तत्र स्नानं च दानं च सर्वपापप्रणाशनम् ।
श्रवणं पठनं चापि स्मरणं च मलक्षयम् ।
करोति सर्वलोकानां भुक्तिमुक्तिप्रदायकम् ॥
ब्रह्मोवाच । शुक्रतीर्थमिति ख्यातं सर्वसिद्धिकरं नृणाम् ।
सर्वपापप्रशमनं सर्वव्याधिविनाशनम् ॥
अङ्गिराश्च भृगुश्चैव ऋषी परमधार्मिकौ ।
तयोः पुत्रौ महाप्राज्ञौ रूपबुद्धिविलासिनौ ॥
जीवः कविरिति ख्यातौ मातापित्रोर्वशे रतौ ।
उपनीतौ सुतौ दृष्ट्वा पितरावूचतुर्मिथः ॥
ऋषी ऊचतुः । आवयोरेक एवास्तु शास्ता नित्यं च पुत्रयोः ।
तस्माद् एकः शासिता स्यात् तिष्ठत्वेको यथासुखम् ॥
ब्रह्मोवाच । एतच्छ्रुत्वा ततः शीघ्रमङ्गिराः प्राह भार्गवम् ।
अध्यापयिष्ये सदृशं सुखं तिष्ठतु भार्गवः ॥
एतच्छ्रुत्वा चाङ्गिरसो वाक्यं भृगुकुलोद्वहः ।
तथेति मत्वाङ्गिरसे शुक्रं तस्मै न्यवेदयत् ॥
उभावपि सुतौ नित्यमध्यापयति वै पृथक् ।
वैषम्यबुद्ध्या तौ बालौ चिराच्छुक्रोऽब्रवीद् इदम् ॥
शुक्र उवाच । वैषम्येण गुरो मां त्वमध्यापयसि नित्यशः ।
गुरूणां नेदमुचितं वैषम्यं पुत्रशिष्ययोः ॥
वैषम्येण च वर्तन्ते मूढाः शिष्येषु देशिकाः ।
नैषा विषमबुद्धीनां सङ्ख्या पापस्य विद्यते ॥
आचार्य सम्यग् ज्ञातोऽसि नमस्येऽहं पुनः पुनः ।
गच्छेयं गुरुमन्यं वै मामनुज्ञातुमर्हसि ॥
गच्छेयं पितरं ब्रह्मन् यद्यसौ विषमो भवेत् ।
ततो वान्यत्र गच्छामि स्वामिन् पृष्टोऽसि गम्यते ॥
ब्रह्मोवाच । गुरुं बृहस्पतिं दृष्ट्वा अनुज्ञातस्त्वगात् ततः ।
अवाप्तविद्यः पितरं गच्छेयं चेत्यचिन्तयत् ॥
तस्मात् कमनुपृच्छेयमुत्कृष्टः को गुरुर्भवेत् ।
इति स्मरन् महाप्राज्ञमपृच्छद् वृद्धगौतमम् ॥
शुक्र उवाच । को गुरुः स्यान् मुनिश्रेष्ठ मम ब्रूहि गुरुर्भवेत् ।
त्रयाणामपि लोकानां यो गुरुस्तं व्रजाम्यहम् ॥
ब्रह्मोवाच । स प्राह जगतामीशं शम्भुं देवं जगद्गुरुम् ।
क्वाराधयामि गिरिशमित्युक्तः प्राह गौतमः ॥
गौतम उवाच । गौतम्यां तु शुचिर्भूत्वा स्तोत्रैस्तोषय शङ्करम् ।
ततस्तुष्टो जगन्नाथः स ते विद्यां प्रदास्यति ॥
ब्रह्मोवाच । गौतमस्य तु तद्वाक्यात् प्रागाद् गङ्गां स भार्गवः ।
स्नात्वा भूत्वा शुचिः सम्यक् स्तुतिं चक्रे स बालकः ॥
शुक्र उवाच ।  बालोऽहं बालबुद्धिश्च बालचन्द्रधर प्रभो ।
नाहं जानामि ते किञ्चित् स्तुतिं कर्तुं नमोऽस्तु ते ॥
परित्यक्तस्य गुरुणा न ममास्ति सुहृत् सखा ।
त्वं प्रभुः सर्वभावेन जगन्नाथ नमोऽस्तु ते ॥
गुरुर्गुरुमतां देव महतां च महान् असि ।
अहमल्पतरो बालो जगन्मय नमोऽस्तु ते ॥
विद्यार्थं हि सुरेशान नाहं वेद्मि भवद्गतिम् ।
मां त्वं च कृपया पश्य लोकसाक्षिन् नमोऽस्तु ते ॥
ब्रह्मोवाच । एवं तु स्तुवतस्तस्य प्रसन्नोऽभूत् सुरेश्वरः ॥
शिव उवाच । कामं वरय भद्रं ते यच्चापि
सुरदुर्लभम् ॥
ब्रह्मोवाच । कविरप्याह देवेशं कृताञ्जलिरुदारधीः ॥
शुक्र उवाच । ब्रह्मादिभिश्च ऋषिभिर्या विद्या नैव गोचरा ।
तां विद्यां नाथ याचिष्ये त्वं गुरुर्मम दैवतम् ॥
ब्रह्मोवाच । मृतसञ्जीविनीं विद्यामज्ञातां त्रिदशैरपि ।
तां दत्तवान् सुरश्रेष्ठस्तस्मै शुक्राय याचते ॥
इतरा लौकिकी विद्या वैदिकी चान्यगोचरा ।
किं पुनः शङ्करे तुष्टे विचार्यमवशिष्यते ॥
स तु लब्ध्वा महाविद्यां प्रायात् स्वपितरं गुरुम् ।
दैत्यानां च गुरुश्चासीद् विद्यया पूजितः कविः ॥
ततः कदाचित् तां विद्यां कस्मिंश्चित् कारणान्तरे ।
कचो बृहस्पतिसुतो विद्यां प्राप्तः कवेस्तु ताम् ॥
कचाद् बृहस्पतिश्चापि ततो देवाः पृथक् पृथक् ।
अवापुर्महतीं विद्यां यामाहुर्मृतजीविनीम् ॥
यत्र सा कविना प्राप्ता विद्यापूज्य महेश्वरम् ।
गौतम्या उत्तरे पारे शुक्रतीर्थं तद् उच्यते ॥
मृतसञ्जीविनीतीर्थमायुरारोग्यवर्धनम् ।
स्नानं दानं च यत् किञ्चित् सर्वमक्षयपुण्यदम् ॥
ब्रह्मोवाच । इन्द्रतीर्थमिति ख्यातं ब्रह्महत्याविनाशनम् ।
स्मरणाद् अपि पापौघ+ ।क्लेशसङ्घविनाशनम् ॥
पुरा वृत्रवधे वृत्ते ब्रह्महत्या तु नारद ।
शचीपतिं चानुगता तां दृष्ट्वा भीतवद् धरिः ॥
इन्द्रस्ततो वृत्रहन्ता इतश्चेतश्च धावति ।
यत्र यत्र त्वसौ याति हत्या सापीन्द्रगामिनी ॥
स महत् सर आविश्य पद्मनालमुपागमत् ।
तत्रासौ तन्तुवद् भूत्वा वासं चक्रे शचीपतिः ॥
सरस्तीरेऽपि हत्यासीद् दिव्यं वर्षसहस्रकम् ।
एतस्मिन्न् अन्तरे देवा निरिन्द्रा ह्यभवन् मुने ॥
मन्त्रयामासुरव्यग्राः कथमिन्द्रो भवेद् इति ।
तत्राहमवदं देवान् हत्यास्थानं प्रकल्प्य च ॥
इन्द्रस्य पावनार्थाय गौतम्यामभिषिच्यताम् ।
यत्राभिषिक्तः पूतात्मा पुनरिन्द्रो भविष्यति ॥
तथा ते निश्चयं कृत्वा गौतमीं शीघ्रमागमन् ।
तत्र स्नातं सुरपतिं देवाश्च ऋषयस्तथा ॥
अभिषेक्तुकामास्ते सर्वे शचीकान्तं च तस्थिरे ।
अभिषिच्यमानमिन्द्रं तं प्रकोपाद् गौतमोऽब्रवीत् ॥
गौतम उवाच । अभिषेक्ष्यन्ति पापिष्ठं महेन्द्रं गुरुतल्पगम् ।
तान् सर्वान् भस्मसात् कुर्यां शीघ्रं यान्त्वसुरारयः ॥
ब्रह्मोवाच । तद् ऋषेर्वचनं श्रुत्वा परिहृत्य च गौतमीम् ।
नर्मदामगमन् सर्व इन्द्रमादाय सत्वराः ॥
उत्तरे नर्मदातीरे अभिषेकाय तस्थिरे ।
अभिषेक्ष्यमाणमिन्द्रं तं माण्डव्यो भगवान् ऋषिः ॥
अब्रवीद् भस्मसात् कुर्यां यदि स्याद् अभिषेचनम् ।
पूजयामासुरमरा माण्डव्यं युक्तिभिः स्तवैः ॥
देवा ऊचुः । अयमिन्द्रः सहस्राक्षो यस्मिन् देशेऽभिषिच्यते ।
तत्रातिदारुणं विघ्नं मुने समुपजायते ॥
तच्छान्तिं कुरु कल्याण प्रसीद वरदो भव ।
मलनिर्यातनं यस्मिन् कुर्मस्तस्मिन् वरान् बहून् ॥
देशे दास्यामहे सर्वे तद् अनुज्ञातुमर्हसि ।
यस्मिन् देशे सुरेन्द्रस्य अभिषेको भविष्यति ॥
स सर्वकामदः पुंसां धान्यवृक्षफलैर्युतः ।
नानावृष्टिर्न दुर्भिक्षं भवेद् अत्र कदाचन ॥
ब्रह्मोवाच । मेने ततो मुनिश्रेष्ठो माण्डव्यो लोकपूजितः ।
अभिषेकः कृतस्तत्र मलनिर्यातनं तथा ॥
देवैस्तदोक्तो मुनिभिः स देशो मालवस्ततः ।
अभिषिक्ते सुरपतौ जाते च विमले तदा ॥
आनीय गौतमीं गङ्गां तं पुण्यायाभिषेचिरे ।
सुराश्च ऋषयश्चैव अहं विष्णुस्तथैव च ॥
वसिष्ठो गौतमश्चापि अगस्त्योऽत्रिश्च कश्यपः ।
एते चान्ये च ऋषयो देवा यक्षाः सपन्नगाः ॥
स्नानं तत्पुण्यतोयेन अकुर्वन्न् अभिषेचनम् ।
मया पुनः शचीभर्ता कमण्डलुभवेन च ॥
वारिणाप्यभिषिक्तश्च तत्र पुण्याभवन् नदी ।
सिक्ता चेति च तत्रासीत् ते गङ्गायां च सङ्गते ॥
सङ्गमौ तत्र विख्यातौ सर्वदा मुनिसेवितौ ।
ततः प्रभृति तत् तीर्थं पुण्यासङ्गममुच्यते ॥
सिक्तायाः सङ्गमे पुण्यमैन्द्रं तद् अभिधीयते ।
तत्र सप्त सहस्राणि तीर्थान्यासञ् शुभानि च ॥
तेषु स्नानं च दानं च विशेषेण तु सङ्गमे ।
सर्वं तद् अक्षयं विद्यान् नात्र कार्या विचारणा ॥
यद् एतत् पुण्यमाख्यानं यः पठेच्च शृणोति वा ।
सर्वपापैः स मुच्येत मनोवाक्कायकर्मजैः ॥
ब्रह्मोवाच । पौलस्त्यं तीर्थमाख्यातं सर्वसिद्धिप्रदं नृणाम् ।
प्रभावं तस्य वक्ष्यामि भ्रष्टराज्यप्रदायकम् ॥
उत्तराशापतिः पूर्वम् ऋद्धिसिद्धिसमन्वितः ।
पुरा लङ्कापतिश्चासीज्ज्येष्ठो विश्रवसः सुतः ॥
तस्यैते भ्रातरश्चासन् बलवन्तोऽमितप्रभाः ।
सापत्ना रावणश्चैव कुम्भकर्णो विभीषणः ॥
तेऽपि विश्रवसः पुत्रा राक्षस्यां राक्षसास्तु ते ।
मद्दत्तेन विमानेन धनदो भ्रातृभिः सह ॥
ममान्तिकं भक्तियुक्तो नित्यमेति तु याति च ।
रावणस्य तु या माता कुपिता साब्रवीत् सुतान् ॥
रावणमातोवाच । मरिष्ये न च जीविष्ये पुत्रा वैरूप्यकारणात् ।
देवाश्च दानवाश्चासन् सापत्ना भ्रातरो मिथः ॥
अन्योन्यवधमीप्सन्ते जयैश्वर्यवशानुगाः ।
तद्भवन्तो न पुरुषा न शक्ता न जयैषिणः ।
सापत्न्यं योऽनुमन्यते तस्य जीवो निरर्थकः ॥
ब्रह्मोवाच । तन् मातृवचनं श्रुत्वा भ्रातरस्ते त्रयो मुने ।
जग्मुस्ते तपसेऽरण्यं कृतवन्तस्तपो महत् ॥
मत्तो वरान् अवापुश्च त्रय एते च राक्षसाः ।
मातुलेन मरीचेन तथा मातामहेन तु ॥
तन्मातृवचनाच्चापि ततो लङ्कामयाचत ।
रक्षोभावान् मातृदोषाद् भ्रात्रोर्वैरमभून् महत् ॥
ततस्तद् अभवद् युद्धं देवदानवयोरिव ।
युद्धे जित्वाग्रजं शान्तं धनदं भ्रातरं तथा ॥
पुष्पकं च पुरीं लङ्कां सर्वं चैव व्यपाहरत् ।
रावणो घोषयामास त्रैलोक्ये सचराचरे ॥
यो दद्याद् आश्रयं भ्रातुः स च वध्यो भवेन् मम ।
भ्रात्रा निरस्तो वैश्रवणो नैव प्रापाश्रयं क्वचित् ।
पितामहं पुलस्त्यं तं गत्वा नत्वाब्रवीद् वचः ॥
धनद उवाच । भ्रात्रा निरस्तो दुष्टेन किं करोमि वदस्व मे ।
आश्रयः शरणं यत् स्याद् दैवं वा तीर्थमेव च ॥
ब्रह्मोवाच । तत् पौत्रवचनं श्रुत्वा पुलस्त्यो
वाक्यमब्रवीत् ॥
पुलस्त्य उवाच । गौतमीं गच्छ पुत्र त्वं स्तुहि देवं महेश्वरम् ।
तत्र नास्य प्रवेशः स्याद् गङ्गाया जलमध्यतः ॥
सिद्धिं प्राप्स्यसि कल्याणीं तथा कुरु मया सह ॥
ब्रह्मोवाच । तथेत्युक्त्वा जगामासौ सभार्यो धनदस्तथा ।
पित्रा मात्रा च वृद्धेन पुलस्त्येन धनेश्वरः ॥
गत्वा तु गौतमीं गङ्गां शुचिः स्नात्वा यतव्रतः ।
तुष्टाव देवदेवेशं भुक्तिमुक्तिप्रदं शिवम् ॥
धनद उवाच । स्वामी त्वमेवास्य चराचरस्य ।
विश्वस्य शम्भो न परोऽस्ति कश्चित् ।
त्वामप्यवज्ञाय यदीह मोहात् ।
प्रगल्भते कोपि स शोच्य एव ॥
त्वमष्टमूर्त्या सकलं बिभर्षि ।
त्वदाज्ञया वर्तत एव सर्वम् ।
तथापि वेदेति बुधो भवन्तम् ।
न जात्वविद्वान् महिमा पुरातनम् ॥
मलप्रसूतं यद् अवोचद् अम्बा ।
हास्यात् सुतोऽयं तव देव शूरः ।
त्वत्प्रेक्षिताद् यः स च विघ्नराजो ।
जज्ञे त्वहो चेष्टितमीशदृष्टेः ॥
अश्रुप्लुताङ्गी गिरिजा समीक्ष्य ।
वियुक्तदाम्पत्यमितीशमूचे ।
मनोभवोऽभून् मदनो रतिश्च ।
सौभाग्यपूर्वत्वमवाप सोमात् ॥
ब्रह्मोवाच । इत्यादि स्तुवतस्तस्य पुरतोऽभूत् त्रिलोचनः ।
वरेण च्छन्दयामास हर्षान् नोवाच किञ्चन ॥
तूष्णीम्भूते तु धनदे पुलस्त्ये च महेश्वरे ।
पुनः पुनर्वरस्वेति शिवे वादिनि हर्षिते ॥
एतस्मिन्न् अन्तरे तत्र वाग् उवाचाशरीरिणी ।
प्राप्तव्यं धनपालत्वं वदन्तीदं महेश्वरम् ॥
पुलस्त्यस्य तु यच्चित्तं पितुर्वैश्रवणस्य तु ।
विदित्वेव तदा वाणी शुभमर्थमुदीरयत् ॥
भूतवद् भवितव्यं स्याद् दास्यमानं तु दत्तवत् ।
प्राप्तव्यं प्राप्तवत् तत्र दैवी वाग् अभवच्छुभा ॥
प्रभूतशत्रुः परिभूतदुःखः ।
सम्पूज्य सोमेश्वरमाप लिङ्गम् ।
दिगीश्वरत्वं द्रविणप्रभुत्वम् ।
अपारदातृत्वकलत्रपुत्रान् ॥
तां वाचं धनदः श्रुत्वा देवदेवं त्रिशूलिनम् ।
एवं भवतु नामेति धनदो वाक्यमब्रवीत् ॥
तथैवास्त्विति देवेशो दैवीं वाचममन्यत ।
पुलस्त्यं च वरैः पुण्यैस्तथा विश्रवसं मुनिम् ॥
धनपालं च देवेशो ह्यभिनन्द्य ययौ शिवः ।
ततः प्रभृति तत् तीर्थं पौलस्त्यं धनदं विदुः ॥
तथा वैश्रवसं पुण्यं सर्वकामप्रदं शुभम् ।
तेषु स्नानादि यत् किञ्चित् तत् सर्वं बहुपुण्यदम् ॥
ब्रह्मोवाच । अग्नितीर्थमिति ख्यातं सर्वक्रतुफलप्रदम् ।
सर्वविघ्नोपशमनं तत्तीर्थस्य फलं शृणु ॥
जातवेदा इति ख्यातो अग्नेर्भ्राता स हव्यवाट् ।
हव्यं वहन्तं देवानां गौतम्यास्तीर एव तु ॥
ऋषीणां सत्त्रसदने अग्नेर्भ्रातरमुत्तमम् ।
भ्रातुः प्रियं तथा दक्षं मधुर्दितिसुतो बली ॥
जघान ऋषिमुख्येषु पश्यत्सु च सुरेष्वपि ।
हव्यं देवा नैव चापुर्मृते वै जातवेदसि ॥
मृते भ्रातरि स त्वग्निः प्रिये वै जातवेदसि ।
कोपेन महताविष्टो गाङ्गमम्भः समाविशत् ॥
गङ्गाम्भसि समाविष्टे ह्यग्नौ देवाश्च मानुषाः ।
जीवमुत्सर्जयामासुरग्निजीवा यतो मताः ॥
यत्राग्निर्जलमाविष्टस्तं देशं सर्व एव ते ।
आजग्मुर्विबुधाः सर्व ऋषयः पितरस्तथा ॥
विनाग्निना न जीवामः स्तुवन्तोऽग्निं विशेषतः ।
अग्निं जलगतं दृष्ट्वा प्रियं चोचुर्दिवौकसः ॥
देवा ऊचुः । देवाञ् जीवय हव्येन कव्येन च पितृंस्तथा ।
मानुषान् अन्नपाकेन बीजानां क्लेदनेन च ॥
ब्रह्मोवाच । अग्निरप्याह तान् देवाञ् शक्तो यो मे गतोऽनुजः ।
क्रियमाणे भवत्कार्ये या गतिर्जातवेदसः ॥
सा वापि स्यान् मम सुरा नोत्सहे कार्यसाधने ।
कार्यं तु सर्वतस्तस्य भवतां जातवेदसः ॥
इमां स्थितिमनुप्राप्तो न जाने मे कथं भवेत् ।
इह चामुत्र च व्याप्तौ शक्तिरप्यत्र नो भवेत् ॥
अथापि क्रियमाणे वै कार्ये सैव गतिर्मम ।
देवास्तमूचुर्भावेन सर्वेण ऋषयस्तथा ॥
आयुः कर्मणि च प्रीतिर्व्याप्तौ शक्तिश्च दीयते ।
प्रयाजान् अनुयाजांश्च दास्यामो हव्यवाहन ॥
देवानां त्वं मुखं श्रेष्ठमाहुत्यः प्रथमास्तव ।
त्वया दत्तं तु यद् द्रव्यं भोक्ष्यामः सुरसत्तम ॥
ब्रह्मोवाच । ततस्तुष्टोऽभवद् वह्निर्देववाक्याद् यथाक्रमम् ।
इह चामुत्र च व्याप्तौ हव्ये वा लौकिके तथा ॥
सर्वत्र वह्निरभयः समर्थोऽभूत् सुराज्ञया ।
जातवेदा बृहद्भानुः सप्तार्चिर्नीललोहितः ॥
जलगर्भः शमीगर्भो यज्ञगर्भः स उच्यते ।
जलाद् आकृष्य विबुधा अभिषिच्य विभावसुम् ॥
उभयत्र पदे वासः सर्वगोऽग्निस्ततोऽभवत् ।
यथागतं सुरा जग्मुर्वह्नितीर्थं तद् उच्यते ॥
तत्र सप्त शतान्यासंस्तीर्थानि गुणवन्ति च ।
तेषु स्नानं च दानं च यः करोति जितात्मवान् ॥
अश्वमेधफलं साग्रं प्राप्नोत्यविकलं शुभम् ।
देवतीर्थं च तत्रैव आग्नेयं जातवेदसम् ॥
अग्निप्रतिष्ठितं लिङ्गं तत्रास्तेऽनेकवर्णवत् ।
तद्देवदर्शनाद् एव सर्वक्रतुफलं लभेत् ॥
ब्रह्मोवाच । ऋणप्रमोचनं नाम तीर्थं वेदविदो विदुः ।
तस्य स्वरूपं वक्ष्यामि शृणु नारद तन्मनाः ॥
आसीत् पृथुश्रवा नाम प्रियः कक्षीवतः सुतः ।
न दारसङ्ग्रहं लेभे वैराग्यान् नाग्निपूजनम् ॥
कनीयांस्तु समर्थोऽपि परिवित्तिभयान् मुने ।
नाकरोद् दारकर्मादि नैवाग्नीनामुपासनम् ॥
ततः प्रोचुः पितृगणाः पुत्रं कक्षीवतः शुभम् ।
ज्येष्ठं चैव कनिष्ठं च पृथक् पृथग् इदं वचः ॥
पितर ऊचुः । ऋणत्रयापनोदाय क्रियतां दारसङ्ग्रहः ॥
ब्रह्मोवाच । नेत्युवाच ततो ज्येष्ठः किम् ऋणं केन युज्यते ।
कनीयांस्तु पितृन् प्राह न योग्यो दारसङ्ग्रहः ॥
ज्येष्ठे सति महाप्राज्ञः परिवित्तिभयाद् इति ।
तावुभौ पुनरप्येवमूचुस्ते वै पितामहाः ॥
पितर ऊचुः । यातामुभौ गौतमीं तु पुण्यां कक्षीवतः सुतौ ।
कुरुतां गौतमीस्नानं सर्वाभीष्टप्रदायकम् ॥
गच्छतां गौतमीं गङ्गां लोकत्रितयपावनीम् ।
स्नानं च तर्पणं तस्यां कुरुतां श्रद्धयान्वितौ ॥
दृष्टावनामिता ध्याता गौतमी सर्वकामदा ।
न देशकालजात्यादि+ ंइयमोऽत्रावगाहने ।
ज्येष्ठोऽनृणस्ततो भूयात् परिवित्तिर्न चेतरः ॥
ब्रह्मोवाच । ततः पृथुश्रवा ज्येष्ठः कृत्वा स्नानं सतर्पणम् ।
त्रयाणामपि लोकानां काक्षीवतोऽनृणोऽभवत् ॥
ततः प्रभृति तत् तीर्थम् ऋणमोचनमुच्यते ।
श्रौतस्मार्तर्णेभ्यश्च इतरेभ्यश्च नारद ।
तत्र स्नानेन दानेन ऋणी मुक्तः सुखी भवेत् ॥
ब्रह्मोवाच । सुपर्णासङ्गमं नाम काद्रवासङ्गमं तथा ।
महेश्वरो यत्र देवो गङ्गापुलिनमाश्रितः ॥
अग्निकुण्डं च तत्रैव रौद्रं वैष्णवमेव च ।
सौरं सौम्यं तथा ब्राह्मं कौमारं वारुणं तथा ॥
अप्सरा च नदी यत्र सङ्गता गङ्गया तथा ।
तत्तीर्थस्मरणाद् एव कृतकृत्यो भवेन् नरः ॥
सर्वपापप्रशमनं शृणु यत्नेन नारद ।
इन्द्रेण हिंसिताः पूर्वं वालखिल्या महर्षयः ।
दत्तार्धतपसः सर्वे प्रोचुस्ते काश्यपं मुनिम् ॥
वालखिल्या ऊचुः । पुत्रमुत्पादयानेन इन्द्रदर्पहरं शुभम् ।
तपसोऽर्धं तु दास्यामस्तथेत्याह मुनिस्तु तान् ॥
सुपर्णायां ततो गर्भमादधे स प्रजापतिः ।
कद्र्वां चैव शनैर्ब्रह्मन् सर्पाणां सर्पमातरि ॥
ते गर्भिण्यावुभे आह गन्तुकामः प्रजापतिः ।
अपराधो न च क्वापि कार्यो गमनमेव च ॥
अन्यत्र गमनाच्छापो भविष्यति न संशयः ॥
ब्रह्मोवाच । इत्युक्त्वा स ययौ पत्न्यौ गते भर्तरि ते उभे ।
तदैव जग्मतुः सत्त्रम् ऋषीणां भावितात्मनाम् ॥
ब्रह्मवृन्दसमाकीर्णं गङ्गातीरसमाश्रितम् ।
उन्मत्ते ते उभे नित्यं वयःसम्पत्तिगर्विते ॥
निवार्यमाणे बहुशो मुनिभिस्तत्त्वदर्शिभिः ।
विकुर्वत्यौ तत्र सत्त्रे समानि च हवींषि च ॥
योषितां दुर्विलसितं कः संवरितुमीश्वरः ।
ते दृष्ट्वा चुक्षुभुर्विप्रा अपमार्गरते उभे ॥
अपमार्गस्थिते यस्माद् आपगे हि भविष्यथः ।
सुपर्णा चैव कद्रूश्च नद्यौ ते सम्बभूवतुः ॥
स कदाचिद् गृहं प्रायात् कश्यपोऽथ प्रजापतिः ।
ऋषिभ्यस्तत्र वृत्तान्तं शापं ताभ्यां सविस्तरम् ॥
श्रुत्वा तु विस्मयाविष्टः किं करोमीत्यचिन्तयत् ।
ऋषिभ्यः कथयामास वालखिल्या इति श्रुताः ॥
त ऊचुः कश्यपं विप्रं गत्वा गङ्गां तु गौतमीम् ।
तत्र स्तुहि महेशानं पुनर्भार्ये भविष्यतः ॥
ब्रह्महत्याभयाद् एव यत्र देवो महेश्वरः ।
गङ्गामध्ये सदा ह्यास्ते मध्यमेश्वरसञ्ज्ञया ॥
तथेत्युक्त्वा कश्यपोऽपि स्नात्वा गङ्गां जितव्रतः ।
तुष्टाव स्तवनैः पुण्यैर्देवदेवं महेश्वरम् ॥
कश्यप उवाच । लोकत्रयैकाधिपतेर्न यस्य ।
कुत्रापि वस्तुन्यभिमानलेशः ।
स सिद्धनाथोऽखिलविश्वकर्ता ।
भर्ता शिवाया भवतु प्रसन्नः ॥
तापत्रयोष्णद्युतितापितानाम् ।
इतस्ततो वै परिधावतां च ।
शरीरिणां स्थावरजङ्गमानाम् ।
त्वमेव दुःखव्यपनोददक्षः ॥
सत्त्वादियोगस्त्रिविधोऽपि यस्य ।
शक्रादिभिर्वक्तुमशक्य एव ।
विचित्रवृत्तिं परिचिन्त्य सोमम् ।
सुखी सदा दानपरो वरेण्यः ॥
ब्रह्मोवाच । इत्यादिस्तुतिभिर्देवः स्तुतो गौरीपतिः शिवः ।
प्रसन्नो ह्यददाच्छम्भुः कश्यपाय वरान् बहून् ॥
भार्यार्थिनं तु तं प्राह स्यातां भार्ये उभे तु ते ।
नदीस्वरूपे पत्न्यौ ये गङ्गां प्राप्य सरिद्वराम् ॥
तत्सङ्गमनमात्रेण ताभ्यां भूयात् स्वकं वपुः ।
ते गर्भिण्यौ पुनर्जाते गङ्गायाश्च प्रसादतः ॥
ततः प्रजापतिः प्रीतो भार्ये प्राप्य महामनाः ।
आह्वयामास तान् विप्रान् गौतमीतीरमाश्रितान् ॥
सीमन्तोन्नयनं चक्रे ताभ्यां प्रीतः प्रजापतिः ।
ब्राह्मणान् पूजयामास विधिदृष्टेन कर्मणा ॥
भुक्तवत्स्वथ विप्रेषु कश्यपस्याथ मन्दिरे ।
भर्तृसमीपोपविष्टा कद्रूर्विप्रान् निरीक्ष्य च ॥
ततः कद्रूरृषीन् अक्ष्णा प्राहसत् ते च चुक्षुभुः ।
येनाक्ष्णा हसिता पापे भज्यतां तेऽक्षि पापवत् ॥
काणाभवत् ततः कद्रूः सर्पमातेति योच्यते ।
ततः प्रसादयामास कश्यपो भगवान् ऋषीन् ॥
ततः प्रसन्नास्ते प्रोचुर्गौतमी सरितां वरा ।
अपराधसहस्रेभ्यो रक्षिष्यति च सेवनात् ॥
भार्यान्वितस्तथा चक्रे कश्यपो मुनिसत्तमः ।
ततः प्रभृति तत् तीर्थमुभयोः सङ्गमं विदुः ।
सर्वपापप्रशमनं सर्वक्रतुफलप्रदम् ॥
ब्रह्मोवाच । पुरूरवसमाख्यातं तीर्थं वेदविदो विदुः ।
स्मरणाद् एव पापानां नाशनं किं तु दर्शनात् ॥
पुरूरवा ब्रह्मसदः प्राप्य तत्र सरस्वतीम् ।
यदृच्छया देवनदीं हसन्तीं ब्रह्मणोऽन्तिके ।
तां दृष्ट्वा रूपसम्पन्नामुर्वशीं प्राह भूपतिः ॥
राजोवाच । केयं रूपवती साध्वी स्थितेयं ब्रह्मणोऽन्तिके ।
सर्वासामुत्तमा योषिद् दीपयन्ती सभामिमाम् ॥
ब्रह्मोवाच । उर्वशी प्राह राजानमियं देवनदी शुभा ।
सरस्वती ब्रह्मसुता नित्यमेति च याति च ।
तच्छ्रुत्वा विस्मितो राजा आनयेमां ममान्तिकम् ॥
ब्रह्मोवाच । उर्वशी पुनरप्याह राजानं भूरिदक्षिणम् ॥
उर्वश्युवाच । आनीयते महाराज तस्याः सर्वं निवेद्य च ॥
ब्रह्मोवाच । ततस्तां प्राहिणोत् तत्र राजा प्रीत्या तदोर्वशीम् ।
सा गत्वा राजवचनं न्यवेदयद् अथोर्वशी ॥
सरस्वत्यपि तन् मेने उर्वश्या यन् निवेदितम् ।
सा तथेति प्रतिज्ञाय प्रायाद् यत्र पुरूरवाः ॥
सरस्वत्यास्ततस्तीरे स रेमे बहुलाः समाः ।
सरस्वान् अभवत् पुत्रो यस्य पुत्रो बृहद्रथः ॥
तां गच्छन्तीं नृपगृहं नित्यमेव सरस्वतीम् ।
सरस्वन्तं ततो लक्ष्म ज्ञात्वान्येषु तथा कृतम् ॥
तस्यै ददावहं शापं भूया इति महानदी ।
मच्छापभीता वागीशा प्रागाद् देवीं च गौतमीम् ॥
कमण्डलुभवां पूतां मातरं लोकपावनीम् ।
तापत्रयोपशमनीमैहिकामुष्मिकप्रदाम् ॥
सा गत्वा गौतमीं देवीं प्राह मच्छापमादितः ।
गङ्गापि मामुवाचेदं विशापां कर्तुमर्हसि ॥
न युक्तं यत् सरस्वत्याः शापं त्वं दत्तवान् असि ।
स्त्रीणामेष स्वभावो वै पुंस्कामा योषितो यतः ॥
स्वभावचपला ब्रह्मन् योषितः सकला अपि ।
त्वं कथं तु न जानीषे जगत्स्रष्टाम्बुजासन ॥
विडम्बयति कं वा न कामो वापि स्वभावतः ।
ततो विशापमवदं दृश्यापि स्यात् सरस्वती ॥
तस्माच्छापान् नदी मर्त्ये दृश्यादृश्या सरस्वती ।
यत्रैषा सङ्गता देवी गङ्गायां शापविह्वला ॥
तत्र प्रायान् नृपवरो धार्मिकः स पुरूरवाः ।
तपस्तप्त्वा समाराध्य देवं सिद्धेश्वरं हरम् ॥
सर्वान् कामान् अथावाप गङ्गायाश्च प्रसादतः ।
ततः प्रभृति तत् तीर्थं पुरूरवसमुच्यते ॥
सरस्वतीसङ्गमं च ब्रह्मतीर्थं तद् उच्यते ।
सिद्धेश्वरो यत्र देवः सर्वकामप्रदं तु तत् ॥
ब्रह्मोवाच । सावित्री चैव गायत्री श्रद्धा मेधा सरस्वती ।
एतानि पञ्च तीर्थानि पुण्यानि मुनयो विदुः ॥
तत्र स्नात्वा तु पीत्वा तु मुच्यते सर्वकल्मषात् ।
सावित्री चैव गायत्री श्रद्धा मेधा सरस्वती ॥
एता मम सुता ज्येष्ठा धर्मसंस्थानहेतवः ।
सर्वासामुत्तमां काञ्चिन् निर्ममे लोकसुन्दरीम् ॥
तां दृष्ट्वा विकृता बुद्धिर्ममासीन् मुनिसत्तम ।
गृह्यमाणा मया बाला सा मां दृष्ट्वा पलायिता ॥
मृगीभूता तु सा बाला मृगोऽहमभवं तदा ।
मृगव्याधोऽभवच्छम्भुर्धर्मसंरक्षणाय च ॥
ता मद्भीताः पञ्च सुता गङ्गामीयुर्महानदीम् ।
ततो महेश्वरः प्रायाद् धर्मसंरक्षणाय सः ॥
धनुर्गृहीत्वा सशरमीशोऽपि मृगरूपिणम् ।
मामुवाच वधिष्ये त्वां मृगव्याधस्तदा हरः ॥
तत्कर्मणो निवृत्तोऽहं प्रादां कन्यां विवस्वते ।
सावित्र्याद्याः पञ्च सुता नदीरूपेण सङ्गताः ॥
ता आगताः पुनश्चापि स्वर्गं लोकं ममान्तिकम् ।
यत्र ताः सङ्गता देव्या पञ्च तीर्थानि नारद ॥
सङ्गतानि च पुण्यानि पञ्च नद्यः सरस्वती ।
तेषु स्नानं तथा दानं यत् किञ्चित् कुरुते नरः ॥
सर्वकामप्रदं तत् स्यान् नैष्कर्म्यान् मुक्तिदं स्मृतम् ।
तत्राभवन् मृगव्याधं तीर्थं सर्वार्थदं नृणाम् ।
स्वर्गमोक्षफलं चान्यद् ब्रह्मतीर्थफलं स्मृतम् ॥
ब्रह्मोवाच । शमीतीर्थमिति ख्यातं सर्वपापोपशान्तिदम् ।
तस्याख्यानं प्रवक्ष्यामि शृणु यत्नेन नारद ॥
आसीत् प्रियव्रतो नाम क्षत्रियो जयतां वरः ।
गौतम्या दक्षिणे तीरे दीक्षां चक्रे पुरोधसा ॥
हयमेध उपक्रान्ते ऋत्विग्भिरृषिभिर्वृते ।
तस्य राज्ञो महाबाहोर्वसिष्ठस्तु पुरोहितः ॥
तद्यज्ञवाटमगमद् दानवोऽथ हिरण्यकः ।
तं दानवमभिप्रेक्ष्य देवास्त्विन्द्रपुरोगमाः ॥
भीताः केचिद् दिवं जग्मुर्हव्यवाट् शमिमाविशत् ।
अश्वत्थं विष्णुरगमद् भानुरर्कं वटं शिवः ॥
सोमः पलाशमगमद् गङ्गाम्भो हव्यवाहनः ।
अश्विनौ तु हयं गृह्य वायसोऽभूद् यमः स्वयम् ॥
एतस्मिन्न् अन्तरे तत्र वसिष्ठो भगवान् ऋषिः ।
यष्टिमादाय दैतेयान् न्यवारयद् अथाज्ञया ॥
ततः प्रवृत्तः पुनरेव यज्ञो ।
दैत्यो गतः स्वेन बलेन युक्तः ।
इमानि तीर्थानि ततः शुभानि ।
दशाश्वमेधस्य फलानि दद्युः ॥
प्रथमं तु शमीतीर्थं द्वितीयं वैष्णवं विदुः ।
आर्कं शैवं च सौम्यं च वासिष्ठं सर्वकामदम् ॥
देवाश्च ऋषयः सर्वे निवृत्ते मखविस्तरे ।
तुष्टाः प्रोचुर्वसिष्ठं तं यजमानं प्रियव्रतम् ॥
तांश्च वृक्षांस्तां च गङ्गां मुदा युक्ताः पुनः पुनः ।
हयमेधस्य निष्पत्त्यै एते याता इतस्ततः ॥
हयमेधफलं दद्युस्तीर्थानीत्यवदन् सुराः ।
तस्मात् स्नानेन दानेन तेषु तीर्थेषु नारद ।
हयमेधफलं पुण्यं प्राप्नोति न मृषा वचः ॥
ब्रह्मोवाच । विश्वामित्रं हरिश्चन्द्रं शुनःशेपं च रोहितम् ।
वारुणं ब्राह्ममाग्नेयमैन्द्रमैन्दवमैश्वरम् ॥
मैत्रं च वैष्णवं चैव याम्यमाश्विनमौशनम् ।
एतेषां पुण्यतीर्थानां नामधेयं शृणुष्व मे ॥
हरिश्चन्द्र इति त्वासीद् इक्ष्वाकुप्रभवो नृपः ।
तस्य गृहे मुनी प्राप्तौ नारदः पर्वतस्तथा ।
कृत्वातिथ्यं तयोः सम्यग् *घरिश्चन्द्रोऽब्रवीद् ऋषी ॥
हरिश्चन्द्र उवाच । पुत्रार्थं क्लिश्यते लोकः किं
पुत्रेण भविष्यति ।
ज्ञानी वाप्यथवाज्ञानी उत्तमो मध्यमोऽथवा ।
एतं मे संशयं नित्यं ब्रूताम् ऋषिवरावुभौ ॥
ब्रह्मोवाच । तावूचतुर्हरिश्चन्द्रं पर्वतो नारदस्तथा ॥
नारदपर्वतावूचतुः । एकधा दशधा राजञ् शतधा च सहस्रधा ।
उत्तरं विद्यते सम्यक् तथाप्येतद् उदीर्यते ॥
नापुत्रस्य परो लोको विद्यते नृपसत्तम ।
जाते पुत्रे पिता स्नानं यः करोति जनाधिप ॥
दशानामश्वमेधानामभिषेकफलं लभेत् ।
आत्मप्रतिष्ठा पुत्रात् स्याज्जायते चामरोत्तमः ॥
अमृतेनामरा देवाः पुत्रेण ब्राह्मणादयः ।
त्रिऋणान् मोचयेत् पुत्रः पितरं च पितामहान् ॥
किं तु मूलं किमु जलं किं तु श्मश्रूणि किं तपः ।
विना पुत्रेण राजेन्द्र स्वर्गो मुक्तिः सुतात् स्मृताः ॥
पुत्र एव परो लोको धर्मः कामोऽर्थ एव च ।
पुत्रो मुक्तिः परं ज्योतिस्तारकः सर्वदेहिनाम् ॥
विना पुत्रेण राजेन्द्र स्वर्गमोक्षौ सुदुर्लभौ ।
पुत्र एव परो लोके धर्मकामार्थसिद्धये ॥
विना पुत्रेण यद् दत्तं विना पुत्रेण यद् धुतम् ।
विना पुत्रेण यज्जन्म व्यर्थं तद् अवभाति मे ॥
तस्मात् पुत्रसमं किञ्चित् काम्यं नास्ति जगत्त्रये ।
तच्छ्रुत्वा विस्मयवांस्तावुवाच नृपः पुनः ॥
हरिश्चन्द्र उवाच । कथं मे स्यात् सुतो ब्रूतां यत्र
क्वापि यथातथम् ।
येन केनाप्युपायेन कृत्वा किञ्चित् तु पौरुषम् ।
मन्त्रेण यागदानाभ्यामुत्पाद्योऽसौ सुतो मया ॥
ब्रह्मोवाच । तावूचतुर्नृपश्रेष्ठं हरिश्चन्द्रं सुतार्थिनम् ।
ध्यात्वा क्षणं तथा सम्यग् गौतमीं याहि मानद ॥
तत्रापाम्पतिरुत्कृष्टं ददाति मनसीप्सितम् ।
वरुणः सर्वदाता वै मुनिभिः परिकीर्तितः ॥
स तु प्रीतः शनैः काले तव पुत्रं प्रदास्यति ।
एतच्छ्रुत्वा नृपश्रेष्ठो मुनिवाक्यं तथाकरोत् ॥
तोषयामास वरुणं गौतमीतीरमाश्रितः ।
ततश्च तुष्टो वरुणो हरिश्चन्द्रमुवाच ह ॥
वरुण उवाच । पुत्रं दास्यामि ते राजंल्लोकत्रयविभूषणम् ।
यदि यक्ष्यसि तेनैव तव पुत्रो भवेद् ध्रुवम् ॥
ब्रह्मोवाच । हरिश्चन्द्रोऽपि वरुणं यक्ष्ये तेनेत्यवोचत ।
ततो गत्वा हरिश्चन्द्रश्चरुं कृत्वा तु वारुणम् ॥
भार्यायै नृपतिः प्रादात् ततो जातः सुतो नृपात् ।
जाते पुत्रे अपामीशः प्रोवाच वदतां वरः ॥
वरुण उवाच । अद्यैव पुत्रो यष्टव्यः स्मरसे वचनं
पुरा ॥
ब्रह्मोवाच । हरिश्चन्द्रोऽपि वरुणं प्रोवाचेदं
क्रमागतम् ॥
हरिश्चन्द्र उवाच । निर्दशो मेध्यतां याति
पशुर्यक्ष्ये ततो ह्यहम् ॥
ब्रह्मोवाच । तच्छ्रुत्वा वचनं राज्ञो वरुणोऽगात् स्वमालयम् ।
निर्दशे पुनरभ्येत्य यजस्वेत्याह तं नृपम् ॥
राजापि वरुणं प्राह निर्दन्तो निष्फलः पशुः ।
पशोर्दन्तेषु जातेषु एहि गच्छाधुनाप्पते ॥
तच्छ्रुत्वा राजवचनं पुनः प्रायाद् अपाम्पतिः ।
जातेषु चैव दन्तेषु सप्तवर्षेषु नारद ॥
पुनरप्याह राजानं यजस्वेति ततोऽब्रवीत् ।
राजापि वरुणं प्राह पत्स्यन्तीमे अपाम्पते ॥
सम्पत्स्यन्ति तथा चान्ये ततो यक्ष्ये व्रजाधुना ।
पुनः प्रायात् स वरुणः पुनर्दन्तेषु नारद ।
यजस्वेति नृपं प्राह राजा प्राह त्वपाम्पतिम् ॥
राजोवाच । यदा तु क्षत्रियो यज्ञे पशुर्भवति वारिप ।
धनुर्वेदं यदा वेत्ति तदा स्यात् पशुरुत्तमः ॥
ब्रह्मोवाच । तच्छ्रुत्वा राजवचनं वरुणोऽगात् स्वमालयम् ।
यदास्त्रेषु च शस्त्रेषु समर्थोऽभूत् स रोहितः ॥
सर्ववेदेषु शास्त्रेषु वेत्ताभूत् स त्वरिन्दमः ।
युवराज्यमनुप्राप्ते रोहिते षोडशाब्दिके ॥
प्रीतिमान् अगमत् तत्र यत्र राजा सरोहितः ।
आगत्य वरुणः प्राह यजस्वाद्य सुतं स्वकम् ॥
ओमित्युक्त्वा नृपवर ऋत्विजः प्राह भूपतिः ।
रोहितं च सुतं ज्येष्ठं शृण्वतो वरुणस्य च ॥
हरिश्चन्द्र उवाच । एहि पुत्र महावीर यक्ष्ये त्वां
वरुणाय हि ॥
ब्रह्मोवाच । किमेतद् इत्यथोवाच रोहितः पितरं प्रति ।
पितापि तद् यथावृत्तमाचचक्षे सविस्तरम् ।
रोहितः पितरं प्राह शृण्वतो वरुणस्य च ॥
रोहित उवाच । अहं पूर्वं महाराज ऋत्विग्भिः सपुरोहितः ।
विष्णवे लोकनाथाय यक्ष्येऽहं त्वरितं शुचिः ।
पशुना वरुणेनाथ तद् अनुज्ञातुमर्हसि ॥
ब्रह्मोवाच । रोहितस्य तु तद् वाक्यं श्रुत्वा वारीश्वरस्तदा ।
कोपेन महताविष्टो जलोदरमथाकरोत् ॥
हरिश्चन्द्रस्य नृपते रोहितः स वनं ययौ ।
गृहीत्वा स धनुर्दिव्यं रथारूढो गतव्यथः ॥
यत्र चाराध्य वरुणं हरिश्चन्द्रो जनेश्वरः ।
गङ्गायां प्राप्तवान् पुत्रं तत्रागात् सोऽपि रोहितः ॥
व्यतीतान्यथ वर्षाणि पञ्च षष्ठे प्रवर्तति ।
तत्र स्थित्वा नृपसुतः शुश्राव नृपते रुजम् ॥
मया पुत्रेण जातेन पितुर्वै क्लेशकारिणा ।
किं फलं किं नु कृत्यं स्याद् इत्येवं पर्यचिन्तयत् ॥
तस्यास्तीरे ऋषीन् पुण्यान् अपश्यन् नृपतेः सुतः ।
गङ्गातीरे वर्तमानमपश्यद् ऋषिसत्तमम् ॥
अजीगर्तमिति ख्यातम् ऋषेस्तु वयसः सुतम् ।
त्रिभिः पुत्रैरनुवृतं भार्यया क्षीणवृत्तिकम् ।
तं दृष्ट्वा नृपतेः पुत्रो नमस्येदं वचोऽब्रवीत् ॥
रोहित उवाच । क्षीणवृत्तिः कृशः कस्माद् दुर्मना
इव लक्ष्यसे ॥
ब्रह्मोवाच । अजीगर्तोऽपि चोवाच रोहितं नृपतेः सुतम् ॥
अजीगर्त उवाच । वर्तनं नास्ति देहस्य भोक्तारो बहवश्च मे ।
विनान्नेन मरिष्यामो ब्रूहि किं करवामहे ॥
ब्रह्मोवाच । तच्छ्रुत्वा पुनरप्याह नृपपुत्र ऋषिं
तदा ॥
रोहित उवाच । तव किं वर्तते चित्ते तद् ब्रूहि वदतां
वर ॥
अजीगर्त उवाच । हिरण्यं रजतं गावो धान्यं वस्त्रादिकं न मे ।
विद्यते नृपशार्दूल वर्तनं नास्ति मे ततः ॥
सुता मे सन्ति भार्या च अहं वै पञ्चमस्तथा ।
नैतेषां कतमस्यापि क्रेतान्नेन नृपोत्तम ॥
रोहित उवाच । किं क्रीणासि महाबुद्धेऽजीगर्त सत्यमेव मे ।
वद नान्यच्च वक्तव्यं विप्रा वै सत्यवादिनः ॥
अजीगर्त उवाच । त्रयाणामपि पुत्राणामेकं वा मां तथैव च ।
भार्यां वापि गृहाणेमां क्रीत्वा जीवामहे वयम् ॥
रोहित उवाच । किं भार्यया महाबुद्धे किं त्वया वृद्धरूपिणा ।
युवानं देहि पुत्रं मे पुत्राणां यं त्वमिच्छसि ॥
अजीगर्त उवाच । ज्येष्ठपुत्रं शुनःपुच्छं नाहं क्रीणामि रोहित ।
माता कनीयसं चापि न क्रीणाति ततोऽनयोः ।
मध्यमं तु शुनःशेपं क्रीणामि वद तद्धनम् ॥
रोहित उवाच । वरुणाय पशुः कल्प्यः पुरुषो गुणवत्तरः ।
यदि क्रीणासि मूल्यं त्वं वद सत्यं महामुने ॥
ब्रह्मोवाच । तथेत्युक्त्वा त्वजीगर्तः पुत्रमूल्यमकल्पयत् ।
गवां सहस्रं धान्यानां निष्कानां चापि वाससाम् ।
राजपुत्र वरं देहि दास्यामि स्वसुतं तव ॥
ब्रह्मोवाच । तथेत्युक्त्वा रोहितोऽपि प्रादात् सवसनं धनम् ।
दत्त्वा जगाम पितरम् ऋषिपुत्रेण रोहितः ।
पित्रे निवेदयामास क्रयक्रीतम् ऋषेः सुतम् ॥
रोहित उवाच । वरुणाय यजस्व त्वं पशुना त्वमरुग् भव ॥
ब्रह्मोवाच । तथोवाच हरिश्चन्द्रः पुत्रवाक्याद् अनन्तरम् ॥
हरिश्चन्द्र उवाच । ब्राह्मणाः क्षत्रिया वैश्या राज्ञा
पाल्या इति श्रुतिः ।
विशेषतस्तु वर्णानां गुरवो हि द्विजोत्तमाः ॥
विष्णोरपि हि ये पूज्या मादृशाः कुत एव हि ।
अवज्ञयापि येषां स्यान् नृपाणां स्वकुलक्षयः ॥
तान् पशून् कृत्वा कृपणं कथं रक्षितुमुत्सहे ।
अहं च ब्राह्मणं कुर्यां पशुं नैतद् धि युज्यते ॥
वरं हि जातु मरणं न कथञ्चिद् द्विजं पशुम् ।
करोमि तस्मात् पुत्र त्वं ब्राह्मणेन सुखं व्रज ॥
ब्रह्मोवाच । एतस्मिन्न् अन्तरे तत्र वाग् उवाचाशरीरिणी ॥
आकाशवाग् उवाच । गौतमीं गच्छ राजेन्द्र ऋत्विग्भिः सपुरोहितः ।
पशुना विप्रपुत्रेण रोहितेन सुतेन च ॥
त्वया कार्यः क्रतुश्चैव शुनःशेपवधं विना ।
क्रतुः पूर्णो भवेत् तत्र तस्माद् याहि महामते ॥
ब्रह्मोवाच । तच्छ्रुत्वा वचनं शीघ्रं गङ्गामगान् नृपोत्तमः ।
विश्वामित्रेण ऋषिणा वसिष्ठेन पुरोधसा ॥
वामदेवेन ऋषिणा तथान्यैर्मुनिभिः सह ।
प्राप्य गङ्गां गौतमीं तां नरमेधाय दीक्षितः ॥
वेदिमण्डपकुण्डादि यूपपश्वादि चाकरोत् ।
कृत्वा सर्वं यथान्यायं तस्मिन् यज्ञे प्रवर्तिते ॥
शुनःशेपं पशुं यूपे निबध्याथ समन्त्रकम् ।
वारिभिः प्रोक्षितं दृष्ट्वा विश्वामित्रोऽब्रवीद् इदम् ॥
विश्वामित्र उवाच । देवान् ऋषीन् हरिश्चन्द्रं रोहितं
च विशेषतः ।
अनुजानन्त्विमं सर्वे शुनःशेपं द्विजोत्तमम् ॥
येभ्यस्त्वयं हविर्देयो देवेभ्योऽयं पृथक् पृथक् ।
अनुजानन्तु ते सर्वे शुनःशेपं विशेषतः ॥
वसाभिर्लोमभिस्त्वग्भिर्मांसैः सन्मन्त्रितैर्मखे ।
अग्नौ होष्यः पशुश्चायं शुनःशेपो द्विजोत्तमः ॥
उपासिताः स्युर्विप्रेन्द्रास्ते सर्वे त्वनुमन्य माम् ।
गौतमीं यान्तु विप्रेन्द्राः स्नात्वा देवान् पृथक् पृथक् ॥
मन्त्रैः स्तोत्रैः स्तुवन्तस्ते मुदं यान्तु शिवे रताः ।
एनं रक्षन्तु मुनयो देवाश्च हविषो भुजः ॥
ब्रह्मोवाच । तथेत्यूचुश्च मुनयो मेने च नृपसत्तमः ।
ततो गत्वा शुनःशेपो गङ्गां त्रैलोक्यपावनीम् ॥
स्नात्वा तुष्टाव तान् देवान् ये तत्र हविषो भुजः ।
ततस्तुष्टाः सुरगणाः शुनःशेपं च ते मुने ।
अवदन्त सुराः सर्वे विश्वामित्रस्य शृण्वतः ॥
सुरा ऊचुः । क्रतुः पूर्णो भवत्वेष शुनःशेपवधं विना ॥
ब्रह्मोवाच । विशेषेणाथ वरुणश्चावदन् नृपसत्तमम् ।
ततः पूर्णोऽभवद् राज्ञो नृमेधो लोकविश्रुतः ॥
देवानां च प्रसादेन मुनीनां च प्रसादतः ।
तीर्थस्य तु प्रसादेन राज्ञः पूर्णोऽभवत् क्रतुः ॥
विश्वामित्रः शुनःशेपं पूजयामास संसदि ।
अकरोद् आत्मनः पुत्रं पूजयित्वा सुरान्तिके ॥
ज्येष्ठं चकार पुत्राणामात्मनः स तु कौशिकः ।
न मेनिरे ये च पुत्रा विश्वामित्रस्य धीमतः ॥
शुनःशेपस्य च ज्यैष्ठ्यं ताञ् शशाप स कौशिकः ।
ज्यैष्ठ्यं ये मेनिरे पुत्राः पूजयामास तान् सुतान् ॥
वरेण मुनिशार्दूलस्तद् एतत् कथितं मया ।
एतत् सर्वं यत्र जातं गौतम्या दक्षिणे तटे ॥
तत्र तीर्थानि पुण्यानि विख्यातानि सुरादिभिः ।
बहूनि तेषां नामानि मत्तः शृणु महामते ॥
हरिश्चन्द्रं शुनःशेपं विश्वामित्रं सरोहितम् ।
इत्याद्यष्ट सहस्राणि तीर्थान्यथ चतुर्दश ॥
तेषु स्नानं च दानं च नरमेधफलप्रदम् ।
आख्यातं चास्य माहात्म्यं तीर्थस्य मुनिसत्तम ॥
यः पठेत् पाठयेद् वापि शृणुयाद् वापि भक्तितः ।
अपुत्रः पुत्रमाप्नोति यच्चान्यन् मनसः प्रियम् ॥
ब्रह्मोवाच । सोमतीर्थमिति ख्यातं पितृणां प्रीतिवर्धनम् ।
तत्र वृत्तं महापुण्यं शृणु यत्नेन नारद ॥
सोमो राजामृतमयो गन्धर्वाणां पुराभवत् ।
न देवानां तदा देवा मामभ्येत्येदमब्रुवन् ॥
देवा ऊचुः । गन्धर्वैराहृतः सोमो देवानां प्राणदः पुरा ।
तमध्यायन् सुरगणा ऋषयस्त्वतिदुःखिताः ।
यथा स्यात् सोमो ह्यस्माकं तथा नीतिर्विधीयताम् ॥
ब्रह्मोवाच । तत्र वाग् विबुधान् आह गन्धर्वाः स्त्रीषु कामुकाः ।
तेभ्यो दत्त्वाथ मां देवाः सोममाहर्तुमर्हथ ॥
वाचं प्रत्यूचुरमरास्त्वां दातुं न क्षमा वयम् ।
विना तेनापि न स्थातुं शक्यं नैव त्वया विना ॥
पुनर्वाग् अब्रवीद् देवान् पुनरेष्याम्यहं त्विह ।
अत्र बुद्धिर्विधातव्या क्रियतां क्रतुरुत्तमः ॥
गौतम्या दक्षिणे तीरे भवेद् देवागमो यदि ।
मखं तु विषयं कृत्वा आयान्तु सुरसत्तमाः ॥
गन्धर्वाः स्त्रीप्रिया नित्यं पणध्वं तं मया सह ।
तथेत्युक्त्वा सुरगणाः सरस्वत्या वचःस्थिताः ॥
देवदूतैः पृथग् देवान् यक्षान् गन्धर्वपन्नगान् ।
आह्वानं चक्रिरे तत्र पुण्ये देवगिरौ तदा ॥
ततो देवगिरिर्नाम पर्वतस्याभवन् मुने ।
तत्रागमन् सुरगणा गन्धर्वा यक्षकिंनराः ॥
देवाः सिद्धाश्च ऋषयस्तथाष्टौ देवयोनयः ।
ऋषिभिर्गौतमीतीरे क्रियमाणे महाध्वरे ॥
तत्र देवैः परिवृतः सहस्राक्षोऽभ्यभाषत ॥
इन्द्र उवाच । गन्धर्वान् अथ सम्पूज्य सरस्वत्याः समीपतः ।
सरस्वत्या पणध्वं नो युष्माकममृतात्मना ॥
ब्रह्मोवाच । तच्छक्रवचनात् ते वै गन्धर्वाः स्त्रीषु कामुकाः ।
सोमं दत्त्वा सुरेभ्यस्तु जगृहुस्तां सरस्वतीम् ॥
सोमोऽभवच्चामराणां गन्धर्वाणां सरस्वती ।
अवसत् तत्र वागीशा तथापि च सुरान्तिके ॥
आयाति च रहो नित्यमुपांशु क्रियतामिति ।
अत एव हि सोमस्य क्रयो भवति नारद ॥
उपांशुना वर्तितव्यं सोमक्रयण एव हि ।
ततोऽभवद् देवतानां सोमश्चापि सरस्वती ॥
गन्धर्वाणां नैव सोमो नैवासीच्च सरस्वती ।
तत्रागमन् सर्व एव सोमार्थं गौतमीतटम् ॥
गावो देवाः पर्वता यक्षरक्षाः ।
सिद्धाः साध्या मुनयो गुह्यकाश्च ।
गन्धर्वास्ते मरुतः पन्नगाश्च ।
सर्वौषध्यो मातरो लोकपालाः ।
रुद्रादित्या वसवश्चाश्विनौ च ।
येऽन्ये देवा यज्ञभागस्य योग्याः ॥
पञ्चविंशतिनद्यस्तु गङ्गायां सङ्गता मुने ।
पूर्णाहुतिर्यत्र दत्ता पूर्णाख्यानं तद् उच्यते ॥
गौतम्यां सङ्गता यास्तु सर्वाश्चापि यथोदिताः ।
तन्नामधेयतीर्थानि सङ्क्षेपाच्छृणु नारद ॥
सोमतीर्थं च गान्धर्वं देवतीर्थमतः परम् ।
पूर्णातीर्थं ततः शालं श्रीपर्णासङ्गमं तथा ॥
स्वागतासङ्गमं पुण्यं कुसुमायाश्च सङ्गमम् ।
पुष्टिसङ्गममाख्यातं कर्णिकासङ्गमं शुभम् ॥
वैणवीसङ्गमश्चैव कृशरासङ्गमस्तथा ।
वासवीसङ्गमश्चैव शिवशर्या तथा शिखी ॥
कुसुम्भिका उपारथ्या शान्तिजा देवजा तदा ।
अजो वृद्धः सुरो भद्रो गौतम्या सह सङ्गताः ॥
एते चान्ये च बहवो नदीनदसहायगाः ।
पृथिव्यां यानि तीर्थानि ह्यगमन् देवपर्वते ॥
सोमार्थं वै तथा चान्येऽप्यागमन् मखमण्डपम् ।
तानि तीर्थानि गङ्गायां सङ्गतानि यथाक्रमम् ॥
नदीरूपेण कान्येव नदरूपेण कानिचित् ।
सरोरूपेण कान्यत्र स्तवरूपेण कानिचित् ॥
तान्येव सर्वतीर्थानि विख्यातानि पृथक् पृथक् ।
तेषु स्नानं जपो होमः पितृतर्पणमेव च ॥
सर्वकामप्रदं पुंसां भुक्तिदं मुक्तिभाजनम् ।
एतेषां पठनं चापि स्मरणं वा करोति यः ।
सर्वपापविनिर्मुक्तो याति विष्णुपुरं जनः ॥
ब्रह्मोवाच । प्रवरासङ्गमो नाम श्रेष्ठा चैव महानदी ।
यत्र सिद्धेश्वरो देवः सर्वलोकोपकारकृत् ॥
देवानां दानवानां च सङ्गमोऽभूत् सुदारुणः ।
तेषां परस्परं वापि प्रीतिश्चाभून् महामुने ॥
तेऽप्येवं मन्त्रयामासुर्देवा वै दानवा मिथः ।
मेरुपर्वतमासाद्य परस्परहितैषिणः ॥
देवदैत्या ऊचुः । अमृतेनामरत्वं स्याद् उत्पाद्यामृतमुत्तमम् ।
पिबामः सर्व एवैते भवामश्चामरा वयम् ॥
एकीभूत्वा वयं लोकान् पालयामः सुखानि च ।
प्राप्स्यामः सङ्गरं हित्वा सङ्गरो दुःखकारणम् ॥
प्रीत्या चैवार्जितान् अर्थान् भोक्ष्यामो गतमत्सराः ।
यतः स्नेहेन वृत्तिर्या सास्माकं सुखदा सदा ॥
वैपरीत्यं तु यद् वृत्तं न स्मर्तव्यं कदाचन ।
न च त्रैलोक्यराज्येऽपि कैवल्ये वा सुखं मनाक् ।
तद् ऊर्ध्वमपि वा यत् तु निर्वैरत्वाद् अवाप्यते ॥
ब्रह्मोवाच । एवं परस्परं प्रीताः सन्तो देवाश्च दानवाः ।
एकीभूताश्च सुप्रीता विमथ्य वरुणालयम् ॥
मन्थानं मन्दरं कृत्वा रज्जुं कृत्वा तु वासुकिम् ।
देवाश्च दानवाः सर्वे ममन्थुर्वरुणालयम् ॥
उत्पन्नं च ततः पुण्यममृतं सुरवल्लभम् ।
निष्पन्ने चामृते पुण्ये ते च प्रोचुः परस्परम् ॥
यामः स्वं स्वमधिष्ठानं कृतकार्याः श्रमं गताः ।
सर्वे समं च सर्वेभ्यो यथायोग्यं विभज्यताम् ॥
यदा सर्वागमो यत्र यस्मिंल्लग्ने शुभावहे ।
विभज्यतामिदं पुण्यममृतं सुरसत्तमाः ॥
इत्युक्त्वा ते ययुः सर्वे दैत्यदानवराक्षसाः ।
गतेषु दैत्यसङ्घेषु देवाः सर्वेऽन्वमन्त्रयन् ॥
देवा ऊचुः । गतास्ते रिपवोऽस्माकं दैवयोगाद् अरिन्दमाः ।
रिपूणाममृतं नैव देयं भवति सर्वथा ॥
ब्रह्मोवाच । बृहस्पतिस्तथेत्याह पुनराह सुरान् इदम् ॥
बृहस्पतिरुवाच । न जानन्ति यथा पापा पिबध्वं च तथामृतम् ।
अयमेवोचितो मन्त्रो यच्छत्रूणां पराभवः ॥
द्वेष्याः सर्वात्मना द्वेष्या इति नीतिविदो विदुः ।
न विश्वास्या न चाख्येया नैव मन्त्र्याश्च शत्रवः ॥
तेभ्यो न देयममृतं भवेयुरमरास्ततः ।
अमरेषु च जातेषु तेषु दैत्येषु शत्रुषु ।
ताञ् जेतुं नैव शक्ष्यामो न देयममृतं ततः ॥
ब्रह्मोवाच । इति सम्मन्त्र्य ते देवा वाचस्पतिमथाब्रुवन् ॥
देवा ऊचुः । क्व यामः कुत्र मन्त्रः स्यात् क्व पिबामः क्व संस्थितिः ।
कुर्मस्तद् एव प्रथमं वद वाचस्पते तथा ॥
बृहस्पतिरुवाच । यान्तु ब्रह्माणममराः पृच्छन्त्वत्र गतिं पराम् ।
स तु ज्ञाता च वक्ता च दाता चैव पितामहः ॥
ब्रह्मोवाच । बृहस्पतेर्वचः श्रुत्वा मदन्तिकमथागमन् ।
नमस्य मां सुराः सर्वे यद् वृत्तं तन् न्यवेदयन् ॥
तद् देववचनात् पुत्र तैः सुरैरगमं हरिम् ।
विष्णवे कथितं सर्वं शम्भवे विषहारिणे ॥
अहं विष्णुश्च शम्भुश्च देवगन्धर्वकिंनरैः ।
मेरुकन्दरमागत्य न जानन्ति यथासुराः ॥
रक्षकं च हरिं कृत्वा सोमपानाय तस्थिरे ।
आदित्यस्तत्र विज्ञाता सोमभोज्यान् अथेतरान् ॥
सोमो दातामृतं भागं चक्रधृग् रक्षकस्तथा ।
नैव जानन्ति तद् दैत्या दनुजा राक्षसास्तथा ॥
विना राहुं महाप्राज्ञं सैंहिकेयं च सोमपम् ।
कामरूपधरो राहुर्मरुतां मध्यमाविशत् ॥
मरुद्रूपं समास्थाय पानपात्रधरस्तथा ।
ज्ञात्वा दिवाकरो दैत्यं तं सोमाय न्यवेदयत् ॥
तदा तद् अमृतं तस्मै दैत्यायादैत्यरूपिणे ।
दत्त्वा सोमं तदा सोमो विष्णवे तन् न्यवेदयत् ॥
विष्णुः पीतामृतं दैत्यं चक्रेणोद्यम्य तच्छिरः ।
चिच्छेद तरसा वत्स तच्छिरस्त्वमरं त्वभूत् ॥
शिरोमात्रविहीनं यद् देहं तद् अपतद् भुवि ।
देहं तद् अमृतस्पृष्टं पतितं दक्षिणे तटे ॥
गौतम्या मुनिशार्दूल कम्पयद् वसुधातलम् ।
देहं चाप्यमरं पुत्र तद् अद्भुतमिवाभवत् ॥
देहं च शिरसोऽपेक्षि शिरो देहमपेक्षते ।
उभयं चामरं जातं दैत्यश्चायं महाबलः ॥
शिरः काये समाविष्टं सर्वान् भक्षयते सुरान् ।
तस्माद् देहमिदं पूर्वं नाशयामो महीगतम् ।
ततस्ते शङ्करं प्राहुर्देवाः सर्वे ससम्भ्रमाः ॥
देवा ऊचुः । महीगतं दैत्यदेहं नाशयस्व सुरोत्तम ।
त्वं देव करुणासिन्धुः शरणागतरक्षकः ॥
शिरसा नैव युज्येत दैत्यदेहं तथा कुरु ॥
ब्रह्मोवाच । प्रेषयामास चेशोऽपि श्रेष्ठां शक्तिं तदात्मनः ।
मातृभिः सहितां देवीं मातरं लोकपालिनीम् ॥
ईशायुधधरा देवी ईशशक्तिसमन्विता ।
महीगतं यत्र देहं तत्रागाद् भक्ष्यकाङ्क्षिणी ॥
शिरोमात्रं सुराः सर्वे मेरौ तत्रैव सान्त्वयन् ।
देहो देव्या पुनस्तत्र युयुधे बहवः समाः ॥
राहुस्तत्र सुरान् आह भित्त्वा देहं पुरा मम ।
अत्रास्ते रसमुत्कृष्टं तद् आकृष्य शरीरतः ॥
पृथक्भूते रसे देहं प्रवरेऽमृतमुत्तमम् ।
भस्मीभूयात् क्षणेनैव तस्मात् कुर्वन्तु तत् पुरा ॥
ब्रह्मोवाच । एतद् राहुवचः श्रुत्वा प्रीताः सर्वेऽसुरारयः ।
अभ्यषिञ्चन् ग्रहाणां त्वं ग्रहो भूया मुदान्वितः ॥
तद्देववचनाच्छक्तिरीश्वरी या निगद्यते ।
देहं भित्त्वा दैत्यपतेः सुरशक्तिसमन्विता ॥
आकृष्य शीघ्रमुत्कृष्टं प्रवरं चामृतं बहिः ।
स्थापयित्वा तु तद् देहं भक्षयामास चाम्बिका ॥
कालरात्रिर्भद्रकाली प्रोच्यते या महाबला ।
स्थापितं रसमुत्कृष्टं रसानां प्रवरं रसम् ॥
व्यस्रवत् स्थापितं तत् तु प्रवरा साभवन् नदी ।
आकृष्टममृतं चैव स्थापितं साप्यभक्षयत् ॥
ततः श्रेष्ठा नदी जाता प्रवरा चामृता शुभा ।
राहुदेहसमुद्भूता रुद्रशक्तिसमन्विता ॥
नदीनां प्रवरा रम्या चामृता प्रेरिता तहा ।
तत्र पञ्च सहस्राणि तीर्थानि गुणवन्ति च ॥
तत्र शम्भुः स्वयं तस्थौ सर्वदा सुरपूजितः ।
तस्यै तुष्टाः सुराः सर्वे देव्यै नद्यै पृथक् पृथक् ॥
वरान् ददुर्मुदा युक्ता यथा पूजामवाप्स्यति ।
शम्भुः सुरपतिर्लोके तथा पूजामवाप्स्यसि ॥
निवासं कुरु देवि त्वं लोकानां हितकाम्यया ।
सदा तिष्ठ रसेशानि सर्वेषां सर्वसिद्धिदा ॥
स्तवनात् कीर्तनाद् ध्यानात् सर्वकामप्रदायिनी ।
त्वां नमस्यन्ति ये भक्त्या किञ्चिद् आपेक्ष्य सर्वदा ॥
तेषां सर्वाणि कार्याणि भवेयुर्देवताज्ञया ।
शिवशक्त्योर्यतस्तस्मिन् निवासोऽभूत् सनातनः ॥
अतो वदन्ति मुनयो निवासपुरमित्यदः ।
प्रवरायाः पुरा देवाः सुप्रीतास्ते वरान् ददुः ॥
गङ्गायाः सङ्गमो यस्ते विख्यातः सुरवल्लभः ।
तत्राप्लुतानां सर्वेषां भुक्तिर्वा मुक्तिरेव च ॥
यद् वापि मनसः काम्यं देवानामपि दुर्लभम् ।
स्यात् तेषां सर्वमेवेह एवं दत्त्वा सुरा ययुः ॥
ततः प्रभृति तत् तीर्थं प्रवरासङ्गमं विदुः ।
प्रेरिता देवदेवेन शक्तिर्या प्रेरिता तु सा ॥
अमृता सैव विख्याता प्रवरैवं महानदी ॥
ब्रह्मोवाच । वृद्धासङ्गममाख्यातं यत्र वृद्धेश्वरः शिवः ।
तस्याख्यानं प्रवक्ष्यामि शृणु पापप्रणाशनम् ॥
गौतमो वृद्ध इत्युक्तो मुनिरासीन् महातपाः ।
यदा पुराभवद् बालो गौतमस्य सुतो द्विजः ॥
अनासः स पुरोत्पन्नस्तस्माद् विकृतरूपधृक् ।
स वैराग्याज्जगामाथ देशं तीर्थमितस्ततः ॥
उपाध्यायेन नैवासील्लज्जितस्य समागमः ।
शिष्यैरन्यैः सहाध्यायो लज्जितस्य च नाभवत् ॥
उपनीतः कथञ्चिच्च पित्रा वै गौतमेन सः ।
एतावता गौतमोऽपि व्यगमच्चरितुं बहिः ॥
एवं बहुतिथे काले ब्रह्ममात्रा धृते द्विजे ।
नैव चाध्ययनं तस्य सञ्जातं गौतमस्य हि ॥
नैव शास्त्रस्य चाभ्यासो गौतमस्याभवत् तदा ।
अग्निकार्यं ततश्चक्रे नित्यमेव यतव्रतः ॥
गायत्र्यभ्यासमात्रेण ब्राह्मणो नामधारकः ।
अग्न्युपासनमात्रं च गायत्र्यभ्यसनं तथा ॥
एतावता ब्राह्मणत्वं गौतमस्याभवन् मुने ।
उपासतोऽग्निं विधिवद् गायत्रीं च महात्मनः ॥
तस्यायुर्ववृधे पुत्र गौतमस्य चिरायुषः ।
न दारसङ्ग्रहं लेभे नैव दातास्ति कन्यकाम् ॥
तथा चरंस्तीर्थदेशे वनेषु विविधेषु च ।
आश्रमेषु च पुण्येषु अटन्न् आस्ते स गौतमः ॥
एवं भ्रमञ् शीतगिरिमाश्रित्यास्ते स गौतमः ।
तत्रापश्यद् गुहां रम्यां वल्लीविटपमालिनीम् ॥
तत्रोपविश्य विप्रेन्द्रो वस्तुं समकरोन् मतिम् ।
चिन्तयंस्तु प्रविष्टोऽसावपश्यत् स्त्रियमुत्तमाम् ॥
शिथिलाङ्गीमथ कृशां वृद्धां च तपसि स्थिताम् ।
ब्रह्मचर्येण वर्तन्तीं विरागां रहसि स्थिताम् ॥
स तां दृष्ट्वा मुनिश्रेष्ठो नमस्काराय तस्थिवान् ।
नमस्यन्तं मुनिश्रेष्ठं तं गौतममवारयत् ॥
वृद्धोवाच । गुरुस्त्वं भविता मह्यं न मां वन्दितुमर्हसि ।
आयुर्विद्या धनं कीर्तिर्धर्मः स्वर्गादिकं च यत् ।
तस्य नश्यति वै सर्वं यं नमस्यति वै गुरुः ॥
ब्रह्मोवाच । कृताञ्जलिपुटस्तां वै गौतमः प्राह
विस्मितः ॥
गौतम उवाच । तपस्विनी त्वं वृद्धा च गुणज्येष्ठा च भामिनी ।
अल्पविद्यस्त्वल्पवया अहं तव गुरुः कथम् ॥
वृद्धोवाच ।  आर्ष्टिषेणप्रियपुत्र ऋतध्वज इति श्रुतः ।
गुणवान् मतिमाञ् शूरः क्षत्रधर्मपरायणः ॥
स कदाचिद् वनं प्रायान् मृगयाकृष्टचेतनः ।
विश्राममकरोद् अस्यां गुहायां स ऋतध्वजः ॥
युवा स मतिमान् दक्षो बलेन महता वृतः ।
तं विश्रान्तं नृपवरमप्सरा ददृशे ततः ॥
गन्धर्वराजस्य सुता सुश्यामा इति विश्रुता ।
तां दृष्ट्वा चकमे राजा राजानं चकमे च सा ॥
इति क्रीडा समभवत् तया राज्ञो महामते ।
निवृत्तकामो राजेन्द्रस्तामापृच्छ्यागमद् गृहम् ॥
उत्पन्नाहं ततस्तस्यां सुश्यामायां महामते ।
गच्छन्ती मां तदा माता इदमाह तपोधन ॥
सुश्यामोवाच । यस्त्वस्यां प्रविशेद् भद्रे स ते भर्ता
भविष्यति ॥
वृद्धोवाच । इत्युक्त्वा सा जगमाथ माता मम महामते ।
तस्माद् अत्र प्रविष्टस्त्वं पुमान् नान्यः कदाचन ॥
सहस्राणि तथाशीतिं कृत्वा राज्यं पिता मम ।
अत्रैव च तपस्तप्त्वा ततः स्वर्गमुपेयिवान् ॥
स्वर्गं यातेऽपि पितरि सहस्राणि तथा दश ।
वर्षाणि मुनिशार्दूल राज्यं कृत्वा तथा परः ॥
स्वर्गे यातो मम भ्राता अहमत्रैव संस्थिता ।
अहं ब्रह्मन् नान्यवृत्ता न माता न पिता मम ॥
अहमात्मेश्वरी ब्रह्मन् निविष्टा क्षत्रकन्यका ।
तस्माद् भजस्व मां ब्रह्मन् व्रतस्थां पुरुषार्थिनीम् ॥
गौतम उवाच । सहस्रायुरहं भद्रे मत्तस्त्वं वयसाधिका ।
अहं बालस्त्वं तु वृद्धा नैवायं घटते मिथः ॥
वृद्धोवाच । त्वं भर्ता मे पुरा दिष्टो नान्यो भर्ता मतो मम ।
धात्रा दत्तस्ततस्त्वं मां न निराकर्तुमर्हसि ॥
अथवा नेच्छसि मां त्वमप्रदुष्टामनुव्रताम् ।
ततस्त्यक्ष्यामि जीवं मे इदानीं तव पश्यतः ॥
अपेक्षिताप्राप्तितो हि देहिनां मरणं वरम् ।
अनुरक्तजनत्यागे पातकान्तो न विद्यते ॥
ब्रह्मोवाच । वृद्धायास्तद् वचः श्रुत्वा गौतमो
वाक्यमब्रवीत् ॥
गौतम उवाच । अहं तपोविरहितो विद्याहीनो ह्यकिञ्चनः ।
नाहं वरो हि योग्यस्ते कुरूपो भोगवर्जितः ॥
अनासोऽहं किं करोमि अतपोविद्य एव च ।
तस्मात् सुरूपं सुविद्यामापाद्य प्रथमं शुभे ।
पश्चात् ते वचनं कार्यं ततो वृद्धाब्रवीद् द्विजम् ॥
वृद्धोवाच । मया सरस्वती देवी तोषिता तपसा द्विज ।
तथैवापो रूपवत्यो रूपदाताग्निरेव च ॥
तस्माद् वागीश्वरी देवी सा ते विद्यां प्रदास्यति ।
अग्निश्च रूपवान् देवस्तव रूपं प्रदास्यति ॥
ब्रह्मोवाच । एवमुक्त्वा गौतमं तं वृद्धोवाच विभावसुम् ।
प्रार्थयित्वा सुविद्यं तं सुरूपं चाकरोन् मुनिम् ॥
ततः सुविद्यः सुभगः सुकान्तो ।
वृद्धां स पत्नीमकरोत् प्रीतियुक्तः ।
तया स रेमे बहुला मनोज्ञया ।
समाः सुखं प्रीतमना गुहायाम् ॥
कदाचित् तत्र वसतोर्दम्पत्योर्मुदतोर्गिरौ ।
गुहायां मुनिशार्दूल आजग्मुर्मुनयोऽमलाः ॥
वसिष्ठवामदेवाद्या ये चान्ये च महर्षयः ।
भ्रमन्तः पुण्यतीर्थानि प्राप्नुवंस्तस्य तां गुहाम् ॥
आगतांस्तान् ऋषीञ् ज्ञात्वा गौतमः सह भार्यया ।
सत्कारमकरोत् तेषां जहसुस्तं च केचन ॥
ये बाला यौवनोन्मत्ता वयसा ये च मध्यमाः ।
वृद्धां च गौतमं प्रेक्ष्य जहसुस्तत्र केचन ॥
ऋषय ऊचुः । पुत्रोऽयं तव पौत्रो वा वृद्धे को गौतमोऽभवत् ।
सत्यं वदस्व कल्याणि इत्येवं जहसुर्द्विजाः ॥
विषं वृद्धस्य युवती वृद्धाया अमृतं युवा ।
इष्टानिष्टसमायोगो दृष्टोऽस्माभिरहो चिरात् ॥
ब्रह्मोवाच । इत्येवमूचिरे केचिद् दम्पत्योः शृण्वतोस्तदा ।
एवमुक्त्वा कृतातिथ्या ययुः सर्वे महर्षयः ॥
ऋषीणां वचनं श्रुत्वा उभावपि सुदुःखितौ ।
लज्जितौ च महाप्राज्ञौ गौतमो भार्यया सह ।
पप्रच्छ मुनिशार्दूलमगस्त्यम् ऋषिसत्तमम् ॥
गौतम उवाच । को देशः किमु तीर्थं वा यत्र श्रेयः समाप्यते ।
शीघ्रमेव महाप्राज्ञ भुक्तिमुक्तिप्रदायकम् ॥
अगस्त्य उवाच । वदद्भिर्मुनिभिर्ब्रह्मन् मया श्रुतमिदं वचः ।
सर्वे कामास्तत्र पूर्णा गौतम्यां नात्र संशयः ॥
तस्माद् गच्छ महाबुद्धे गौतमीं पापनाशिनीम् ।
अहं त्वामनुयास्यामि यथेच्छसि तथा कुरु ॥
ब्रह्मोवाच । एतच्छ्रुत्वागस्त्यवाक्यं वृद्धया गौतमोऽभ्यगात् ।
तत्र तेपे तपस्तीव्रं पत्न्या स भगवान् ऋषिः ॥
स्तुतिं चकार देवस्य शम्भोर्विष्णोस्तथैव च ।
गङ्गां च तोषयामास भार्यार्थं भगवान् ऋषिः ॥
गौतम उवाच । खिन्नात्मनामत्र भवे त्वमेव शरणं शिवः ।
मरुभूमावध्वगानां विटपीव प्रियायुतः ॥
उच्चावचानां भूतानां सर्वथा पापनोदनः ।
सस्यानां घनवत् कृष्ण त्वमवग्रहशोषिणाम् ॥
वैकुण्ठदुर्गनिःश्रेणिस्त्वं पीयूषतरङ्गिणी ।
अधोगतानां तप्तानां शरणं भव गौतमि ॥
ब्रह्मोवाच । ततस्तुष्टावदद् वाक्यं गौतमं वृद्धया युतम् ।
शरणागतदीनार्तं शरण्या गौतमी मुदा ॥
गौतम्युवाच । अभिषिञ्चस्व भार्यां त्वं मज्जलैर्मन्त्रसंयुतैः ।
कलशैरुपचारैश्च ततः पत्नी तव प्रिया ॥
सुरूपा चारुसर्वाङ्गी सुभगा चारुलोचना ।
सर्वलक्षणसम्पूर्णा रम्यरूपमवाप्स्यति ॥
रूपवत्या पुनस्त्वं वै भार्यया चाभिषेचितः ।
सर्वलक्षणसम्पूर्णः कान्तं रूपमवाप्स्यसि ॥
ब्रह्मोवाच । तथेति गाङ्गवचनाद् यथोक्तं तौ च चक्रतुः ।
सुरूपतामुभौ प्राप्तौ गौतम्याश्च प्रसादतः ॥
अभिषेकोदकं यच्च सा नदी समजायत ।
तस्या नाम्ना तु विख्याता वृद्धाया मुनिसत्तम ॥
वृद्धा नदीति विख्याता गौतमोऽपि तथोच्यते ।
वृद्धगौतम इत्युक्त ऋषिभिः समवासिभिः ।
वृद्धा तु गौतमीं प्राह गङ्गां प्रत्यक्षरूपिणीम् ॥
वृद्धोवाच । मन्नाम्नीयं नदी देवि वृद्धा चेत्यभिधीयताम् ।
त्वया च सङ्गमस्तस्यास्तस्यास्तीर्थमनुत्तमम् ॥
रूपसौभाग्यसम्पत्ति+ ।पुत्रपौत्रप्रवर्धनम् ।
आयुरारोग्यकल्याणं जयप्रीतिविवर्धनम् ।
स्नानदानादिहोमैश्च पितृणां पावनं परम् ॥
ब्रह्मोवाच । अस्त्वित्याह च तां गङ्गा सुवृद्धां गौतमप्रियाम् ।
गौतमस्थापितं लिङ्गं वृद्धानाम्नैव कीर्तितम् ॥
तत्रैव च मुदं प्राप्तो वृद्धया मुनिसत्तमः ।
तत्र स्नानं च दानं च सर्वाभीष्टप्रदायकम् ॥
ततः प्रभृति तत् तीर्थं वृद्धासङ्गममुच्यते ॥
ब्रह्मोवाच । इलातीर्थमिति ख्यातं सर्वसिद्धिकरं नृणाम् ।
ब्रह्महत्यादिपापानां पावनं सर्वकामदम् ॥
वैवस्वतान्वये जात इलो नाम जनेश्वरः ।
महत्या सेनया सार्धं जगाम मृगयावनम् ॥
परिबभ्राम गहनं बहुव्यालसमाकुलम् ।
नानाकारद्विजयुतं विटपैः परिशोभितम् ॥
वनेचरं नृपश्रेष्ठो मृगयागतमानसः ।
तत्रैव मतिमाधत्त इलोऽमात्यान् अथाब्रवीत् ॥
इल उवाच । गच्छन्तु नगरं सर्वे मम पुत्रेण पालितम् ।
देशं कोशं बलं राज्यं पालयन्तु पुनश्च तम् ॥
वसिष्ठोऽपि तथा यातु आदायाग्नीन् पितेव नः ।
पत्नीभिः सहितो धीमान् अरण्येऽहं वसाम्यथ ॥
अरण्यभोगभुग्भिश्च वाजिवारणमानुषैः ।
मृगयाशीलिभिः कैश्चिद् यान्तु सर्व इतः पुरीम् ॥
ब्रह्मोवाच । तथेत्युक्त्वा ययुस्तेऽपि स्वयं प्रायाच्छनैर्गिरिम् ।
हिमवन्तं रत्नमयं वसंस्तत्र इलो नृपः ॥
ददर्श कन्दरं तत्र नानारत्नविचित्रितम् ।
तत्र यक्षेश्वरः कश्चित् समन्युरिति विश्रुतः ॥
तस्य भार्या समानाम्नी भर्तृव्रतपरायणा ।
तस्मिन् वसत्यसौ यक्षो रमणीये नगोत्तमे ॥
मृगरूपेण व्यचरद् भार्यया स महामतिः ।
स्वेच्छया स्ववने यक्षः क्रीडते नृत्यगीतकैः ॥
इत्थं स यक्षो जानाति मृगरूपधरोऽपि च ।
इलस्तु तं न जानाति कन्दरं यक्षपालितम् ॥
यक्षस्य गेहं विपुलं नानारत्नविचित्रितम् ।
तत्रोपविष्टो नृपतिर्महत्या सेनया वृतः ॥
वासं चक्रे स तत्रैव गेहे यक्षस्य धीमतः ।
स यक्षोऽधर्मकोपेन भार्यया मृगरूपधृक् ॥
इलं जेतुं न शक्नोमि याचितो न ददाति च ।
हृतं गेहं ममानेन किं करोमीत्यचिन्तयत् ॥
युधि मत्तं कथं हन्यां चेति स्थित्वा स यक्षराट् ।
आत्मीयान् प्रेषयामास यक्षाञ् शूरान् धनुर्धरान् ॥
यक्ष उवाच । युद्धे जित्वा च राजानमिलमुद्धतदन्तिनम् ।
गृहाद् यथान्यतो याति मम तत् कर्तुमर्हथ ॥
ब्रह्मोवाच । यक्षेश्वरस्य तद् वाक्याद् यक्षास्ते युद्धदुर्मदाः ।
इलं गत्वाब्रुवन् सर्वे निर्गच्छास्माद् गुहालयात् ॥
न चेद् युद्धात् परिभ्रष्टः पलाय्य क्व गमिष्यसि ।
तद् यक्षवचनात् कोपाद् युद्धं चक्रे स राजराट् ॥
जित्वा यक्षान् बहुविधान् उवास दश शर्वरीः ।
यक्षेश्वरो मृगो भूत्वा भार्ययापि वने वसन् ॥
हृतगेहो वनं प्राप्तो हृतभृत्यः स यक्षिणीम् ।
प्राह चिन्तापरो भूत्वा मृगीरूपधरां प्रियाम् ॥
यक्ष उवाच । राजाऽयं दुर्मनाः कान्ते व्यसनासक्तमानसः ।
कथमायाति विपदं तत्रोपायो विचिन्त्यताम् ॥
पापर्द्धिव्यसनान्तानि राज्यान्यखिलभूभुजाम् ।
प्रापयोमावनं सुभ्रूर्मृगी भूत्वा मनोहरा ॥
प्रविशेत् तत्र राजायं स्त्री भविष्यत्यसंशयम् ।
करणीयं त्वया भद्रे न चैतद् युज्यते मम ।
अहं तु पुरुषो येन त्वं पुनः स्त्री च यक्षिणी ॥
यक्षिण्युवाच । कथं त्वया न गन्तव्यमुमावनमनुत्तमम् ।
गतेऽपि त्वयि को दोषस्तन् मे कथय तत्त्वतः ॥
यक्ष उवाच । हिमवत्पर्वतश्रेष्ठ उमया सहितः शिवः ।
देवैर्गणैरनुवृतो विचचार यथासुखम् ।
पार्वती शङ्करं प्राह कदाचिद् रहसि स्थितम् ॥
पार्वत्युवाच । स्त्रीणामेष स्वभावोऽस्ति रतं गोपायितं भवेत् ।
तस्मान् मे नियतं देशमाज्ञया रक्षितं तव ॥
देहि मे त्रिदशेशान उमावनमिति श्रुतम् ।
विना त्वया गणेशेन कार्त्तिकेयेन नन्दिना ॥
यस्त्वत्र प्रविशेन् नाथ स्त्रीत्वं तस्य भवेद् इति ॥
यक्ष उवाच । इत्याज्ञोमावने दत्ता प्रसन्नेनेन्दुमौलिना ।
किं करोमि पुमान् कान्ते त्वया प्रणयनार्दितः ।
तस्मान् मया न गन्तव्यमुमाया वनमुत्तमम् ॥
ब्रह्मोवाच । तद् भर्तृवचनं श्रुत्वा यक्षिणी कामरूपिणी ।
मृगी भूत्वा विशालाक्षी इलस्य पुरतोऽभवत् ॥
यक्षस्तु संस्थितस्तत्र ददर्शेलो मृगीं तदा ।
मृगयासक्तचित्तो वै मृगीं दृष्ट्वा विशेषतः ॥
एक एव हयारूढो निर्ययौ तां मृगीमनु ।
साकर्षत शनैस्तं तु राजानं मृगयाकुलम् ॥
शनैर्जगाम सा तत्र यद् उमावनमुच्यते ।
अदृश्या तु मृगी तस्मै दर्शयन्ती क्वचित् क्वचित् ॥
तिष्ठन्ती चैव गच्छन्ती धावन्ती च विभीतवत् ।
हरिणी चपलाक्षी सा तमाकर्षद् उमावनम् ॥
अनुप्राप्तो हयारूढस्तत् प्राप स उमावनम् ।
उमावनं प्रविष्टं तं ज्ञात्वा सा यक्षिणी तदा ॥
मृगीरूपं परित्यज्य यक्षिणी कामरूपिणी ।
दिव्यरूपं समास्थाय चाशोकतरुसंनिधौ ॥
तच्छाखालम्बितकरा दिव्यगन्धानुलेपना ।
दिव्यरूपधरा तन्वी कृतकार्या समा तदा ॥
हसन्ती नृपतिं प्रेक्ष्य श्रान्तं हयगतं तदा ।
मृगीमालोकयन्तं तं चपलाक्षमिलं तदा ॥
भर्तृवाक्यमशेषेण स्मरन्ती प्राह भूमिपम् ॥
समोवाच । हयारूढाबला तन्वि क्व एकैव तु गच्छसि ।
पुरुषस्य च वेषेण इले कमनुयास्यसि ॥
ब्रह्मोवाच । इलेति वचनं श्रुत्वा राजासौ क्रोधमूर्छितः ।
यक्षिणीं भर्त्सयित्वासौ तामपृच्छन् मृगीं पुनः ॥
तथापि यक्षिणी प्राह इले किमनुवीक्षसे ।
इलेति वचनं श्रुत्वा धृतचापो हयस्थितः ॥
कुपितो दर्शयामास त्रैलोक्यविजयी धनुः ।
पुनः सा प्राह नृपतिं महात्मानमिले स्वयम् ॥
प्रेक्षस्व पश्चान् मां ब्रूहि असत्यां सत्यवादिनीम् ।
तदा चालोकयद् राजा स्तनौ तुङ्गौ भुजान्तरे ॥
किमिदं मम सञ्जातमित्येवं चकितोऽभवत् ॥
इलोवाच । किमिदं मम सञ्जातं जानीते भवती स्फुटम् ।
वद सर्वं यथातथ्यं त्वं का वा वद सुव्रते ॥
यक्षिण्युवाच । हिमवत्कन्दरश्रेष्ठे समन्युर्वसते पतिः ।
यक्षाणामधिपः श्रीमांस्तद्भार्याहं तु यक्षिणी ॥
यत्कन्दरे भवान् राजा तूपविष्टः सुशीतले ।
यस्य यक्षा हता मोहात् त्वया हि सङ्गरं विना ॥
ततोऽहं निर्गमार्थं ते मृगी भूत्वा उमावनम् ।
प्रविष्टा त्वं प्रविष्टोऽसि पुरा प्राह महेश्वरः ॥
यस्त्वत्र प्रविशेन् मन्दः पुमान् स्त्रीत्वमवाप्स्यति ।
तस्मात् स्त्रीत्वमवाप्तोऽसि न त्वं दुःखितुमर्हसि ।
प्रौढोऽपि कोऽत्र जानाति विचित्रभवितव्यताम् ॥
ब्रह्मोवाच । यक्षिणीवचनं श्रुत्वा हयारूढस्तदापतत् ।
तमाश्वास्य पुनः सैव यक्षिणी वाक्यमब्रवीत् ॥
यक्षिण्युवाच । स्त्रीत्वं जातं जातमेव न पुंस्त्वं कर्तुमर्हसि ।
गृहाण विद्यां स्त्रीयोग्यां नृत्यं गीतमलङ्कृतिम् ।
स्त्रीलालित्यं स्त्रीविलासं स्त्रीकृत्यं सर्वमेव तत् ॥
ब्रह्मोवाच । इला सर्वमथावाप्य यक्षिणीं वाक्यमब्रवीत् ॥
इलोवाच । को वा भर्ता किं तु कृत्यं पुनः पुंस्त्वं कथं भवेत् ।
एतद् वदस्व कल्याणी दुःखार्ताया विशेषतः ।
आर्तानामार्तिशमनाच्छ्रेयो नाभ्यधिकं क्वचित् ॥
यक्षिण्युवाच । बुधः सोमसुतो नाम वनाद् अस्माच्च पूर्वतः ।
आश्रमस्तस्य सुभगे पितरं नित्यमेष्यति ॥
अनेनैव पथा सोमं पितरं स बुधो ग्रहः ।
द्रष्टुं याति ततो नित्यं नमस्कर्तुं तथैव च ॥
यदा याति बुधः शान्तस्तदात्मानं च दर्शय ।
तं दृष्ट्वा त्वं तु सुभगे सर्वकामान् अवाप्स्यसि ॥
ब्रह्मोवाच । तामाश्वास्य ततः सुभ्रूर्यक्षिण्यन्तरधीयत ।
यक्षिणी सा तमाचष्ट यक्षोऽपि सुखमाप्तवान् ॥
इलसैन्यं च तत्रासीत् तद् गतं च यथासुखम् ।
उमावनस्थिता चेला गायन्ती नृत्यती पुनः ॥
स्त्रीभावमनुचेष्टन्ती स्मरन्ती कर्मणो गतिम् ।
कदाचित् क्रियमाणे तु इलया नृत्यकर्मणि ॥
तामपश्यद् बुधो धीमान् पितरं गन्तुमुद्यतः ।
इलां दृष्ट्वा गतिं त्यक्त्वा तामागत्याब्रवीद् बुधः ॥
बुध उवाच । भार्या भव मम स्वस्था सर्वाभ्यस्त्वं
प्रिया भव ॥
ब्रह्मोवाच । बुधवाक्यमिला भक्त्या त्वभिनन्द्य तथाकरोत् ।
स्मृत्वा च यक्षिणीवाक्यं ततस्तुष्टाभवन् मुने ॥
बुधो रेमे तया प्रीत्या नीत्वा स्वस्थानमुत्तमम् ।
सा चापि सर्वभावेन तोषयामास तं पतिम् ।
ततो बहुतिथे काले बुधस्तुष्टोऽवदत् प्रियाम् ॥
बुध उवाच । किं ते देयं मया भद्रे प्रियं यन् मनसि
स्थितम् ॥
ब्रह्मोवाच । तद्वाक्यसमकालं तु पुत्रं देहीत्यभाषत ।
इला बुधं सोमसुतं प्रीतिमन्तं प्रियं तथा ॥
बुध उवाच । अमोघमेतन् मद्वीर्यं तथा प्रीतिसमुद्भवम् ।
पुत्रस्ते भविता तस्मात् क्षत्रियो लोकविश्रुतः ॥
सोमवंशकरः श्रीमान् आदित्य इव तेजसा ।
बुद्ध्या बृहस्पतिसमः क्षमया पृथिवीसमः ॥
वीर्येणाजौ हरिरिव कोपेन हुतभुग् यथा ॥
ब्रह्मोवाच । तस्मिन्न् उत्पद्यमाने तु बुधपुत्रे महात्मनि ।
जयशब्दश्च सर्वत्र त्वासीच्च सुरवेश्मनि ॥
बुधपुत्रे समुत्पन्ने तत्राजग्मुः सुरेश्वराः ।
अहमप्यागमं तत्र मुदा युक्तो महामते ॥
जातमात्रः सुतो रावमकरोत् स पृथुस्वरम् ।
तेन सर्वेऽप्यवोचन् वै सङ्गता ऋषयः सुराः ॥
यस्मात् पुरू रवोऽस्येति तस्माद् एष पुरूरवाः ।
स्याद् इत्येवं नाम चक्रुः सर्वे सन्तुष्टमानसाः ॥
बुधोऽप्यध्यापयामास क्षात्रविद्यां सुतं शुभाम् ।
धनुर्वेदं सप्रयोगं बुधः प्रादात् तदात्मजे ॥
स शीघ्रं वृद्धिमगमच्छुक्लपक्षे यथा शशी ।
स मातरं दुःखयुतां समीक्ष्येलां महामतिः ।
नमस्याथ विनीतात्मा इलामैलोऽब्रवीद् इदम् ॥
ऐल उवाच । बुधो मातर्मम पिता तव भर्ता प्रियस्तथा ।
अहं च पुत्रः कर्मण्यः कस्मात् ते मानसो ज्वरः ॥
इलोवाच । सत्यं पुत्र बुधो भर्ता त्वं च पुत्रो गुणाकरः ।
भर्तृपुत्रकृता चिन्ता न ममास्ति कदाचन ॥
तथापि पूर्वजं किञ्चिद् दुःखं स्मृत्वा पुनः पुनः ।
चिन्तयेयं महाबुद्धे ततो मातरमब्रवीत् ॥
ऐल उवाच । निवेदयस्व मे मातस्तद् एव प्रथमं मम ॥
ब्रह्मोवाच । इला चैनमुवाचेदं रहोवाचं कथं वदे ।
तथापि पुत्र ते वच्मि पित्रोः पुत्रो यतो गतिः ।
मग्नानां दुःखपाथोब्धौ पुत्रः प्रवहणं परम् ॥
ब्रह्मोवाच । तन् मातृवचनं श्रुत्वा विनीतः प्राह मातरम् ।
पादयोः पतितश्चापि वद मातर्यथा तथा ॥
ब्रह्मोवाच । सा पुरूरवसं प्राह इक्ष्वाकूणां तथा कुलम् ।
तत्रोत्पत्तिं स्वस्य नाम राज्यप्राप्तिं प्रियान् सुतान् ॥
पुरोधसं वसिष्ठं च प्रियां भार्यां स्वकं पदम् ।
वननिर्याणमेवाथ अमात्यानां पुरोधसः ॥
प्रेषणं च नगर्यां तां मृगयासक्तिमेव च ।
हिमवत्कन्दरगतिं यक्षेश्वरगृहे गतिम् ॥
उमावनप्रवेशं च स्त्रीत्वप्राप्तिमशेषतः ।
महेश्वराज्ञया तत्र चाप्रवेशं नरस्य तु ॥
यक्षिणीवाक्यमप्यस्य वरदानं तथैव च ।
बुधप्राप्तिं तथा प्रीतिं पुत्रोत्पत्त्याद्यशेषतः ॥
कथयामास तत् सर्वं श्रुत्वा मातरमब्रवीत् ।
पुरूरवाः किं करोमि किं कृत्वा सुकृतं भवेत् ॥
एतावता ते तृप्तिश्चेद् अलमेतेन चाम्बिके ।
यद् अप्यन्यन् मनोवर्ति तद् अप्याज्ञापयस्व मे ॥
इलोवाच । इच्छेयं पुंस्त्वमुत्कृष्टमिच्छेयं राज्यमुत्तमम् ।
अभिषेकं च पुत्राणां तव चापि विशेषतः ॥
दानं दातुं च यष्टुं च मुक्तिमार्गस्य वीक्षणम् ।
सर्वं च कर्तुमिच्छामि तव पुत्र प्रसादतः ॥
पुत्र उवाच । उपायं त्वा तु पृच्छामि येन पुंस्त्वमवाप्स्यसि ।
तपसो वान्यतो वापि वदस्व मम तत्त्वतः ॥
इलोवाच । बुधं त्वं पितरं पृच्छ गत्वा पुत्र यथार्थवत् ।
स तु सर्वं तु जानाति उपदेक्ष्यति ते हितम् ॥
ब्रह्मोवाच । तन्मातृवचनाद् ऐलो गत्वा पितरमञ्जसा ।
उवाच प्रणतो भूत्वा मातुः कृत्यं तथात्मनः ॥
बुध उवाच । इलं जाने महाप्राज्ञ इलां जातां पुनस्तथा ।
उमावनप्रवेशं च शम्भोराज्ञां तथैव च ॥
तस्माच्छम्भुप्रसादेन उमायाश्च प्रसादतः ।
विशापो भविता पुत्र तावाराध्य न चान्यथा ॥
पुरूरवा उवाच । पश्येयं तं कथं देवं कथं
वा मातरं शिवाम् ।
तीर्थाद् वा तपसो वापि तत् पितः प्रथमं वद ॥
बुध उवाच । गौतमीं गच्छ पुत्र त्वं तत्रास्ते सर्वदा शिवः ।
उमया सहितः श्रीमाञ् शापहन्ता वरप्रदः ॥
ब्रह्मोवाच । पुरूरवाः पितुर्वाक्यं श्रुत्वा तु मुदितोऽभवत् ।
गौतमीं तपसे धीमान् गङ्गां त्रैलोक्यपावनीम् ॥
पुंस्त्वमिच्छंस्तथा मातुर्जगाम तपसे त्वरन् ।
हिमवन्तं गिरिं नत्वा मातरं पितरं गुरुम् ॥
गच्छन्तमन्वगात् पुत्रमिला सोमसुतस्तथा ।
ते सर्वे गौतमीं प्राप्ता हिमवत्पर्वतोत्तमात् ॥
तत्र स्नात्वा तपः किञ्चित् कृत्वा चक्रुः स्तुतिं पराम् ।
भवस्य देवदेवस्य स्तुतिक्रममिमं शृणु ॥
बुधस्तुष्टाव प्रथममिला च तदनन्तरम् ।
ततः पुरूरवाः पुत्रो गौरीं देवीं च शङ्करम् ॥
बुध उवाच । यौ कुङ्कुमेन स्वशरीरजेन ।
स्वभावहेमप्रतिमौ सरूपौ ।
यावर्चितौ स्कन्दगणेश्वराभ्याम् ।
तौ मे शरण्यौ शरणं भवेताम् ॥
इलोवाच । संसारतापत्रयदावदग्धाः ।
शरीरिणो यौ परिचिन्तयन्तः ।
सद्यः परां निर्वृतिमाप्नुवन्ति ।
तौ शङ्करौ मे शरणं भवेताम् ॥
आर्ता ह्यहं पीडितमानसा ते ।
क्लेशादिगोप्ता न परोऽस्ति कश्चित् ।
देव त्वदीयौ चरणौ सुपुण्यौ ।
तौ मे शरण्यौ शरणं भवेताम् ॥
पुरूरवा उवाच । ययोः सकाशाद् इदमभ्युदैति ।
प्रयाति चान्ते लयमेव सर्वम् ।
जगच्छरण्यौ जगदात्मकौ तु ।
गौरीहरौ मे शरणं भवेताम् ॥
यौ देववृन्देषु महोत्सवे तु ।
पादौ गृहाणेश गिरीशपुत्र्याः ।
प्रोक्तं धृतौ प्रीतिवशाच्छिवेन ।
तौ मे शरण्यौ शरणं भवेताम् ॥
श्रीदेव्युवाच । किमभीष्टं प्रदास्यामि युष्मभ्यं तद् वदन्तु मे ।
कृतकृत्याः स्थ भद्रं वो देवानामपि दुष्करम् ॥
पुरूरवा उवाच । इलो राजा तवाज्ञात्वा वनं प्राविशद् अम्बिके ।
तत् क्षमस्व सुरेशानि पुंस्त्वं दातुं त्वमर्हसि ॥
ब्रह्मोवाच । तथेत्युवाच तान् सर्वान् भवस्य तु मते स्थिता ।
ततः स भगवान् आह देवीवाक्यरतः सदा ॥
शिव उवाच । अत्राभिषेकमात्रेण पुंस्त्वं प्राप्नोत्वयं
नृपः ॥
ब्रह्मोवाच । स्नाताया बुधभार्यायाः शरीराद् वारि सुस्रुवे ।
नृत्यं गीतं च लावण्यं यक्षिण्या यद् उपार्जितम् ॥
तत् सर्वं वारिधाराभिर्गङ्गाम्भसि समाविशत् ।
नृत्या गीता च सौभाग्या इमा नद्यो बभूविरे ॥
ताश्चापि सङ्गता गङ्गां ते पुण्याः सङ्गमास्त्रयः ।
तेषु स्नानं च दानं च सुरराज्यफलप्रदम् ॥
इला पुंस्त्वमवाप्याथ गौरीशम्भोः प्रसादतः ।
महाभ्युदयसिद्ध्यर्थं वाजिमेधमथाकरोत् ॥
पुरोधसं वसिष्ठं च भार्यां पुत्रांस्तथैव च ।
अमात्यांश्च बलं कोशमानीय स नृपोत्तमः ॥
चतुरङ्गं बलं राज्यं दण्डकेऽस्थापयत् तदा ।
इलस्य नाम्ना विख्यातं तत्र तत् पुरमुच्यते ॥
पूर्वजातान् अथो पुत्रान् सूर्यवंशक्रमागते ।
राज्येऽभिषिच्य पश्चात् तमैलं स्नेहाद् असिञ्चयत् ॥
सोमवंशकरः श्रीमान् अयं राजा भवेद् इति ।
सर्वेभ्यो मतिमानेभ्यो ज्येष्ठः श्रेष्ठोऽभवन् मुने ॥
यत्र च क्रतवो वृत्ता इलस्य नृपतेः शुभाः ।
यत्र पुंस्त्वमवाप्याथ यत्र पुत्राः समागताः ॥
यक्षिणीदत्तनृत्यादि+ ।गीतसौभाग्यमङ्गलाः ।
नद्यो भूत्वा यत्र गङ्गां सङ्गतास्तानि नारद ॥
तीर्थानि शुभदान्यासन् सहस्राण्यथ षोडश ।
उभयोस्तीरयोस्तात तत्र शम्भुरिलेश्वरः ।
तेषु स्नानं च दानं च सर्वक्रतुफलप्रदम् ॥
ब्रह्मोवाच । चक्रतीर्थमिति ख्यातं ब्रह्महत्यादिनाशनम् ।
यत्र चक्रेश्वरो देवश्चक्रमाप यतो हरिः ॥
यत्र विष्णुः स्वयं स्थित्वा चक्रार्थं शङ्करं प्रभुः ।
पूजयामास तत् तीर्थं चक्रतीर्थमुदाहृतम् ॥
यस्य श्रवणमात्रेण सर्वपापैः प्रमुच्यते ।
दक्षक्रतौ प्रवृत्ते तु देवानां च समागमे ॥
दक्षेण दूषिते देवे शिवे शर्वे महेश्वरे ।
अनाह्वाने सुरेशस्य दक्षचित्ते मलीमसे ॥
दाक्षायण्या श्रुते वाक्ये अनाह्वानस्य कारणे ।
अहल्यायां चोक्तवत्यां कुपिताभूत् सुरेश्वरी ॥
पितरं नाशये पापं क्षमेयं न कथञ्चन ।
शृण्वती दोषवाक्यानि पित्रा चोक्तानि भर्तरि ॥
पत्युः शृण्वन्ति या निन्दां तासां पापावधिः कुतः ।
यादृशस्तादृशो वापि पतिः स्त्रीणां परा गतिः ॥
किं पुनः सकलाधीशो महादेवो जगद्गुरुः ।
श्रुतं तन्निन्दनं तर्हि धारयामि न देहकम् ॥
तस्मात् त्यक्ष्य इमं देहमित्युक्त्वा सा महासती ।
कोपेन महताविष्टा प्रजज्वाल सुरेश्वरी ॥
शिवैकचेतना देहं बलाद् योगाच्च तत्यजे ।
महेश्वरोऽपि सकलं वृत्तमाकर्ण्य नारदात् ॥
दृष्ट्वा चुकोप पप्रच्छ जयां च विजयां तथा ।
ते ऊचतुरुभे देवं दक्षक्रतुविनाशनम् ॥
दाक्षायण्या इति श्रुत्वा मखं प्रायान् महेश्वरः ।
भीमैर्गणैः परिवृतो भूतनाथैः समं ययौ ॥
मखस्तैर्वेष्टितः सर्वो देवब्रह्मपुरस्कृतः ।
दक्षेण यजमानेन शुद्धभावेन रक्षितः ॥
वसिष्ठादिभिरत्युग्रैर्मुनिभिः परिवारितः ।
इन्द्रादित्याद्यैर्वसुभिः सर्वतःपरिपालितः ॥
ऋग्यजुःसामवेदैश्च स्वाहाशब्दैरलङ्कृतः ।
श्रद्धा पुष्टिस्तथा तुष्टिः शान्तिर्लज्जा सरस्वती ॥
भूमिर्द्यौः शर्वरी क्षान्तिरुषा आशा जया मतिः ।
एताभिश्च तथान्याभिः सर्वतः समलङ्कृतः ॥
त्वष्ट्रा महात्मना चापि कारितो विश्वकर्मणा ।
सुरभिर्नन्दिनी धेनुः कामधुक् कामदोहिनी ॥
एताभिः कामवर्षाभिः सर्वकामसमृद्धिमान् ।
कल्पवृक्षः पारिजातो लताः कल्पलतादिकाः ॥
यद् यद् इष्टतमं किञ्चित् तत्र तस्मिन् मखे स्थितम् ।
स्वयं मघवता पूष्णा हरिणा परिरक्षितः ॥
दीयतां भुज्यतां वापि क्रियतां स्थीयतां सुखम् ।
एतैश्च सर्वतो वाक्यैर्दक्षस्य पूजितं मखम् ॥
आदौ तु वीरभद्रोऽसौ भद्रकाल्या युतो ययौ ।
शोककोपपरीतात्मा पश्चाच्छूलपिनाकधृक् ॥
अभ्याययौ महादेवो महाभूतैरलङ्कृतः ।
तानि भूतानि परितो मखे वेष्ट्य महेश्वरम् ॥
क्रतुं विध्वंसयामासुस्तत्र क्षोभो महान् अभूत् ।
पलायन्त ततः केचित् केचिद् गत्वा ततः शिवम् ॥
केचित् स्तुवन्ति देवेशं केचित् कुप्यन्ति शङ्करम् ।
एवं विध्वंसितं यज्ञं दृष्ट्वा पूषा समभ्यगात् ॥
पूष्णो दन्तान् अथोत्पाट्य इन्द्रं व्यद्रावयत् क्षणात् ।
भगस्य चक्षुषी विप्र वीरभद्रो व्यपाटयत् ॥
दिवाकरं पुनर्दोर्भ्यां परिभ्राम्य समाक्षिपत् ।
ततः सुरगणाः सर्वे विष्णुं ते शरणं ययुः ॥
देवा ऊचुः । त्राहि त्राहि गदापाणे भूतनाथकृताद् भयात् ।
महेश्वरगणः कश्चित् प्रमथानां तु नायकः ।
तेन दग्धो मखः सर्वो वैष्णवः पश्यतो हरेः ॥
ब्रह्मोवाच । हरिणा चक्रमुत्सृष्टं भूतनाथवधं प्रति ।
भूतनाथोऽपि तच्चक्रमापतच्च तदाग्रसत् ॥
ग्रस्ते चक्रे ततो विष्णोर्लोकपाला भयाद् ययुः ।
तथा स्थितान् अवेक्ष्याथ दक्षो यज्ञं सुरान् अपि ।
तुष्टाव शङ्करं देवं दक्षो भक्त्या प्रजापतिः ॥
दक्ष उवाच । जय शङ्कर सोमेश जय सर्वज्ञ शम्भवे ।
जय कल्याणभृच्छम्भो जय कालात्मने नमः ॥
आदिकर्तर्नमस्तेऽस्तु नीलकण्ठ नमोऽस्तु ते ।
ब्रह्मप्रिय नमस्तेऽस्तु ब्रह्मरूप नमोऽस्तु ते ॥
त्रिमूर्तये नमो देव त्रिधाम परमेश्वर ।
सर्वमूर्ते नमस्तेऽस्तु त्रैलोक्याधार कामद ॥
नमो वेदान्तवेद्याय नमस्ते परमात्मने ।
यज्ञरूप नमस्तेऽस्तु यज्ञधाम नमोऽस्तु ते ॥
यज्ञदान नमस्तेऽस्तु हव्यवाह नमोऽस्तु ते ।
यज्ञहर्त्रे नमस्तेऽस्तु फलदाय नमोऽस्तु ते ॥
त्राहि त्राहि जगन्नाथ शरणागतवत्सल ।
भक्तानामप्यभक्तानां त्वमेव शरणं प्रभो ॥
ब्रह्मोवाच । एवं तु स्तुवतस्तस्य प्रसन्नोऽभून् महेश्वरः ।
किं ददामीति तं प्राह क्रतुः पूर्णोऽस्तु मे प्रभो ॥
तथेत्युवाच भगवान् देवदेवो महेश्वरः ।
शङ्करः सर्वभूतात्मा करुणावरुणालयः ॥
क्रतुं कृत्वा ततः पूर्णं तस्य दक्षस्य वै मुने ।
एवमुक्त्वा स भगवान् भूतैरन्तरधीयत ॥
यथागतं सुरा जग्मुः स्वमेव सदनं प्रति ।
ततः कदाचिद् देवानां दैत्यानां विग्रहो महान् ॥
बभूव तत्र दैत्येभ्यो भीता देवाः श्रियः पतिम् ।
तुष्टुवुः सर्वभावेन वचोभिस्तं जनार्दनम् ॥
देवा ऊचुः । शक्रादयोऽपि त्रिदशाः कटाक्षम् ।
अवेक्ष्य यस्यास्तप आचरन्ति ।
सा चापि यत्पादरता च लक्ष्मीस्- ।
तं ब्रह्मभूतं शरणं प्रपद्ये ॥
यस्मात् त्रिलोक्यां न परः समानो ।
न चाधिकस्तार्क्ष्यरथान् नृसिंहात् ।
स देवदेवोऽवतु नः समस्तान् ।
महाभयेभ्यः कृपया प्रपन्नान् ॥
ब्रह्मोवाच । ततः प्रसन्नो भगवाञ् शङ्खचक्रगदाधरः ।
किमर्थमागताः सर्वे तत्कर्तास्मीत्युवाच तान् ॥
देवा ऊचुः । भयं च तीव्रं दैत्येभ्यो देवानां मधुसूदन ।
ततस्त्राणाय देवानां मतिं कुरु जनार्दन ॥
ब्रह्मोवाच । तान् आगतान् हरिः प्राह ग्रस्तं चक्रं हरेण मे ।
किं करोमि गतं चक्रं भवन्तश्चार्तिमागताः ।
यान्तु सर्वे देवगणा रक्षा वः क्रियते मया ॥
ब्रह्मोवाच । ततो गतेषु देवेषु विष्णुश्चक्रार्थमुद्यतः ।
गोदावरीं ततो गत्वा शम्भोः पूजां प्रचक्रमे ॥
सुवर्णकमलैर्दिव्यैः सुगन्धैर्दशभिः शतैः ।
भक्तितो नित्यवत् पूजां चक्रे विष्णुरुमापतेः ॥
एवं सम्पूज्यमाने तु तयोस्तत्त्वमिदं शृणु ।
कमलानां सहस्रे तु यदैकं नैव पूर्यते ॥
तदासुरारिः स्वं नेत्रमुत्पाट्यार्घ्यमकल्पयत् ।
अर्घ्यपात्रं करे गृह्य सहस्रकमलान्वितम् ।
ध्यात्वा शम्भुं ददावर्घ्यमनन्यशरणो हरिः ॥
विष्णुरुवाच । त्वमेव देव जानीषे भावमन्तर्गतं नृणाम् ।
त्वमेव शरणोऽधीशोऽत्र का भवेद् विचारणा ॥
ब्रह्मोवाच । वदन्न् उदश्रुनयनो निलिल्येऽसावितीश्वरे ।
भवानीसहितः शम्भुः पुरस्ताद् अभवत् तदा ॥
गाढमालिङ्ग्य विविधैर्वरैरापूरयद् धरिम् ।
तद् एव चक्रमभवन् नेत्रं चापि यथा पुरा ॥
ततः सुरगणाः सर्वे तुष्टुवुर्हरिशङ्करौ ।
गङ्गां चापि सरिच्छ्रेष्ठां देवं च वृषभध्वजम् ॥
ततः प्रभृति तत् तीर्थं चक्रतीर्थमिति स्मृतम् ।
यस्यानुश्रवणेनैव मुच्यते सर्वकिल्बिषैः ॥
तत्र स्नानं च दानं च यः कुर्यात् पितृतर्पणम् ।
सर्वपापविनिर्मुक्तः पितृभिः स्वर्गभाग् भवेत् ।
तत् तु चक्राङ्कितं तीर्थमद्यापि परिदृश्यते ॥
ब्रह्मोवाच । पिप्पलं तीर्थमाख्यातं चक्रतीर्थाद् अनन्तरम् ।
यत्र चक्रेश्वरो देवश्चक्रमाप यतो हरिः ॥
यत्र विष्णुः स्वयं स्थित्वा चक्रार्थं शङ्करं विभुम् ।
पूजयामास तत् तीर्थं चक्रतीर्थमुदाहृतम् ॥
यत्र प्रीतोऽभवद् विष्णोः शम्भुस्तत् पिप्पलं विदुः ।
महिमानं यस्य वक्तुं न क्षमोऽप्यहिनायकः ॥
चक्रेश्वरो पिप्पलेशो नामधेयस्य कारणम् ।
शृणु नारद तद् भक्त्या साक्षाद् वेदोदितं मया ॥
दधीचिरिति विख्यातो मुनिरासीद् गुणान्वितः ।
तस्य भार्या महाप्राज्ञा कुलीना च पतिव्रता ॥
लोपामुद्रेति या ख्याता स्वसा तस्या गभस्तिनी ।
इति नाम्ना च विख्याता वडवेति प्रकीर्तिता ॥
दधीचेः सा प्रिया नित्यं तपस्तेपे तया महत् ।
दधीचिरग्निमान् नित्यं गृहधर्मपरायणः ॥
भागीरथीं समाश्रित्य देवातिथिपरायणः ।
स्वकलत्ररतः शान्तः कुम्भयोनिरिवापरः ॥
तस्य प्रभावात् तं देशं नारयो दैत्यदानवाः ।
आजग्मुर्मुनिशार्दूल यत्रागस्त्यस्य चाश्रमः ॥
तत्र देवाः समाजग्मू रुद्रादित्यास्तथाश्विनौ ।
इन्द्रो विष्णुर्यमोऽग्निश्च जित्वा दैत्यान् उपागतान् ॥
जयेन जातसंहर्षाः स्तुताश्चैव मरुद्गणैः ।
दधीचिं मुनिशार्दूलं दृष्ट्वा नेमुः सुरेश्वराः ॥
दधीचिर्जातसंहर्षः सुरान् पूज्य पृथक् पृथक् ।
गृहकृत्यं ततश्चक्रे सुरेभ्यो भार्यया सह ॥
पृष्टाश्च कुशलं तेन कथाश्चक्रुः सुरा अपि ।
दधीचिमब्रुवन् देवा भार्यया सुखितं पुनः ॥
आसीनं हृष्टमनस ऋषिं नत्वा पुनः पुनः ॥
देवा ऊचुः । किमद्य दुर्लभं लोके ऋषेऽस्माकं भविष्यति ।
त्वादृशः सकृपो येषु मुनिर्भूकल्पपादपः ॥
एतद् एव फलं पुंसां जीवतां मुनिसत्तम ।
तीर्थाप्लुतिर्भूतदया दर्शनं च भवादृशाम् ॥
यत् स्नेहाद् उच्यतेऽस्माभिरवधारय तन् मुने ।
जित्वा दैत्यान् इह प्राप्ता हत्वा राक्षसपुङ्गवान् ॥
वयं च सुखिनो ब्रह्मंस्त्वयि दृष्टे विशेषतः ।
नायुधैः फलमस्माकं वोढुं नैव क्षमा वयम् ॥
स्थाप्यदेशं न पश्याम आयुधानां मुनीश्वर ।
स्वर्गे सुरद्विषो ज्ञात्वा स्थापितानि हरन्ति च ॥
नयेयुरायुधानीति तथैव च रसातले ।
तस्मात् तवाश्रमे पुण्ये स्थाप्यन्तेऽस्त्राणि मानद ॥
नैवात्र किञ्चिद् भयमस्ति विप्र ।
न दानवेभ्यो राक्षसेभ्यश्च घोरम् ।
त्वदाज्ञया रक्षितपुण्यदेशो ।
न विद्यते तपसा ते समानः ॥
जितारयो ब्रह्मविदां वरिष्ठम् ।
वयं च पूर्वं निहता दैत्यसङ्घाः ।
अस्त्रैरलं भारभूतैः कृतार्थैः ।
स्थाप्यं स्थानं ते समीपे मुनीश ॥
दिव्यान् भोगान् कामिनीभिः समेतान् ।
देवोद्याने नन्दने सम्भजामः ।
ततो यामः कृतकार्याः सहेन्द्राः ।
स्वं स्वं स्थानं चायुधानां च रक्षा ॥
त्वया कृता जायतां तत् प्रशाधि ।
समर्थस्त्वं रक्षणे धारणे च ॥
ब्रह्मोवाच । तद्वाक्यमाकर्ण्य दधीचिरेवम् ।
वाक्यं जगौ विबुधान् एवमस्तु ।
निवार्यमाणः प्रियशीलया स्त्रिया ।
किं देवकार्येण विरुद्धकारिणा ॥
ये ज्ञातशास्त्राः परमार्थनिष्ठाः ।
संसारचेष्टासु गतानुरागाः ।
तेषां परार्थव्यसनेन किं मुने ।
येनात्र वामुत्र सुखं न किञ्चित् ॥
देवद्विषो द्वेषमनुप्रयान्ति ।
दत्ते स्थाने विप्रवर्य शृणुष्व ।
नष्टे हृते चायुधानां मुनीश ।
कुप्यन्ति देवा रिपवस्ते भवन्ति ॥
तस्मान् नेदं वेदविदां वरिष्ठ ।
युक्तं द्रव्ये परकीये ममत्वम् ।
तावच्च मैत्री द्रव्यभावश्च तावन् ।
नष्टे हृते रिपवस्ते भवन्ति ॥
चेद् अस्ति शक्तिर्द्रव्यदाने ततस्ते ।
दातव्यमेवार्थिने किं विचार्यम् ।
नो चेत् सन्तः परकार्याणि कुर्युर्।
वाग्भिर्मनोभिः कृतिभिस्तथैव ॥
परस्वसन्धारणमेतद् एव ।
सद्भिर्निरस्तं त्यज कान्त सद्यः ॥
ब्रह्मोवाच । एवं प्रियाया वचनं स विप्रो ।
निशम्य भार्यामिदमाह सुभ्रूम् ॥
दधीचिरुवाच । पुरा सुराणामनुमान्य भद्रे ।
नेतीति वाणी न सुखं ममैति ॥
ब्रह्मोवाच । श्रुत्वेरितं पत्युरिति प्रियायाम् ।
दैवं विनान्यन् न नृणां समर्थम् ।
तूष्णीं स्थितायां सुरसत्तमास्ते ।
संस्थाप्य चास्त्राण्यतिदीप्तिमन्ति ॥
नत्वा मुनीन्द्रं ययुरेव लोकान् ।
दैत्यद्विषो न्यस्तशस्त्राः कृतार्थाः ।
गतेषु देवेषु मुनिप्रवर्यो ।
हृष्टोऽवसद् भार्यया धर्मयुक्तः ॥
गते च काले ह्यतिविप्रयुक्ते ।
दैवे वर्षे सङ्ख्यया वै सहस्रे ।
न ते सुरा आयुधानां मुनीश ।
वाचं मनश्चापि तथैव चक्रुः ॥
दधीचिरप्याह गभस्तिमोजसा ।
देवारयो मां द्विषतीह भद्रे ।
न ते सुरा नेतुकामा भवन्ति ।
संस्थापितान्यत्र वदस्व युक्तम् ॥
सा चाह कान्तं विनयाद् उक्तमेव ।
त्वं जानीषे नाथ यद् अत्र युक्तम् ।
दैत्या हरिष्यन्ति महाप्रवृद्धास्- ।
तपोयुक्ता बलिनः स्वायुधानि ॥
तदस्त्ररक्षार्थमिदं स चक्रे ।
मन्त्रैस्तु सङ्क्षाल्य जलैश्च पुण्यैः ।
तद् वारि सर्वास्त्रमयं सुपुण्यम् ।
तेजोयुक्तं तच्च पपौ दधीचिः ॥
निर्वीर्यरूपाणि तदायुधानि ।
क्षयं जग्मुः क्रमशः कालयोगात् ।
सुराः समागत्य दधीचिमूचुर्।
महाभयं ह्यागतं शात्रवं नः ॥
ददस्व चास्त्राणि मुनिप्रवीर ।
यानि त्वदन्ते निहितानि देवैः ।
दधीचिरप्याह सुरारिभीत्या ।
अनागत्या भवतां चाचिरेण ॥
अस्त्राणि पीतानि शरीरसंस्थान्य्।
उक्तानि युक्तं मम तद् वदन्तु ।
श्रुत्वा तदुक्तं वचनं तु देवाः ।
प्रोचुस्तमित्थं विनयावनम्राः ॥
अस्त्राणि देहीति च वक्तुमेतच् ।
छक्यं न वान्यत् प्रतिवक्तुं मुनीन्द्र ।
विना च तैः परिभूयेम नित्यम् ।
पुष्टारयः क्व प्रयामो मुनीश ॥
न मर्त्यलोके न तले न नाके ।
वासः सुराणां भविताद्य तात ।
त्वं विप्रवर्यस्तपसा चैव युक्तो ।
नान्यद् वक्तुं युज्यते ते पुरस्तात् ॥
विप्रस्तदोवाच मदस्थिसंस्थान्य्।
अस्त्राणि गृह्णन्तु न संशयोऽत्र ।
देवास्तमप्याहुरनेन किं नो ह्य्।
अस्त्रैर्हीनाः स्त्रीत्वमाप्ताः सुरेन्द्राः ॥
पुनस्तदा चाह मुनिप्रवीरस्- ।
त्यक्ष्ये जीवान् दैहिकान् योगयुक्तः ।
अस्त्राणि कुर्वन्तु मदस्थिभूतान्य्।
अनुत्तमान्युत्तमरूपवन्ति ॥
कुरुष्व चेत्याहुरदीनसत्त्वम् ।
दधीचिमित्युत्तरमग्निकल्पम् ।
तदा तु तस्य प्रियमीरयन्ती ।
न सांनिध्ये प्रातिथेयी मुनीश ॥
ते चापि देवास्तामदृष्ट्वैव शीघ्रम् ।
तस्या भीता विप्रमूचुः कुरुष्व ।
तत्याज जीवान् दुस्त्यजान् प्रीतियुक्तो ।
यथासुखं देहमिमं जुषध्वम् ॥
मदस्थिभिः प्रीतिमन्तो भवन्तु ।
सुराः सर्वे किं तु देहेन कार्यम् ॥
ब्रह्मोवाच । इत्युक्त्वासौ बद्धपद्मासनस्थो ।
नासाग्रदत्ताक्षिप्रकाशप्रसन्नः ।
वायुं सवह्निं मध्यमोद्घाटयोगान् ।
नीत्वा शनैर्दहराकाशगर्भम् ॥
यद् अप्रमेयं परमं पदं यद् ।
यद् ब्रह्मरूपं यद् उपासितव्यम् ।
तत्रैव विन्यस्य धियं महात्मा ।
सायुज्यतां ब्रह्मणोऽसौ जगाम ॥
निर्जीवतां प्राप्तमभीक्ष्य देवाः ।
कलेवरं तस्य सुराश्च सम्यक् ।
त्वष्टारमप्यूचुरतित्वरन्तः ।
कुरुष्व चास्त्राणि बहूनि सद्यः ॥
स चापि तान् आह कथं नु कार्यम् ।
कलेवरं ब्राह्मणस्येह देवाः ।
बिभेमि कर्तुं दारुणं चाक्षमोऽहम् ।
विदारितान्यायुधान्युत्तमानि ॥
तदस्थिभूतानि करोमि सद्यस्- ।
ततो देवा गाः समूचुस्त्वरन्तः ॥
देवा ऊचुः । वज्रं मुखं वः क्रियते हितार्थम् ।
गावो देवैरायुधार्थं क्षणेन ।
दधीचिदेहं तु विदार्य यूयम् ।
अस्थीनि शुद्धानि प्रयच्छताद्य ॥
ब्रह्मोवाच । ता देववाक्याच्च तथैव चक्रुः ।
संलिह्य चास्थीनि ददुः सुराणाम् ।
सुरास्त्वरा जग्मुरदीनसत्त्वाः ।
स्वमालयं चापि तथैव गावः ॥
कृत्वा तथास्त्राणि च देवतानाम् ।
त्वष्टा जगामाथ सुराज्ञया तदा ।
ततश्चिराच्छीलवती सुभद्रा ।
भर्तुः प्रिया बालगर्भा त्वरन्ती ॥
करे गृहीत्वा कलशं वारिपूर्णम् ।
उमां नत्वा फलपुष्पैः समेत्य ।
अग्निं च भर्तारमथाश्रमं च ।
सन्द्रष्टुकामा ह्याजगामाथ शीघ्रम् ॥
आगच्छन्तीं तां प्रातिथेयीं तदानीम् ।
निवारयामास तदोल्कपातः ।
सा सम्भ्रमाद् आगता चाश्रमं स्वम् ।
नैवापश्यत् तत्र भर्तारमग्रे ॥
क्व वा गतश्चेति सविस्मया सा ।
पप्रच्छ चाग्निं प्रातिथेयी तदानीम् ।
अग्निस्तदोवाच सविस्तरं ताम् ।
देवागमं याचनं वै शरीरे ॥
अस्थ्नामुपादानमथ प्रयाणम् ।
श्रुत्वा सर्वं दुःखिता सा बभूव ।
दुःखोद्वेगात् सा पपाताथ पृथ्व्याम् ।
मन्दं मन्दं वह्निनाश्वासिता च ॥
प्रातिथेय्युवाच । शापेऽमराणां तु नाहं समर्था ।
अग्निं प्राप्स्ये किं नु कार्यं भवेन् मे ॥
ब्रह्मोवाच । कोपं च दुःखं च नियम्य साध्वी ।
तदावादीद् धर्मयुक्तं च भर्तुः ॥
प्रातिथेय्युवाच । उत्पद्यते यत् तु विनाशि सर्वम् ।
न शोच्यमस्तीति मनुष्यलोके ।
गोविप्रदेवार्थमिह त्यजन्ति ।
प्राणान् प्रियान् पुण्यभाजो मनुष्याः ॥
संसारचक्रे परिवर्तमाने ।
देहं समर्थं धर्मयुक्तं त्ववाप्य ।
प्रियान् प्राणान् देवविप्रार्थहेतोस्- ।
ते वै धन्याः प्राणिनो ये त्यजन्ति ॥
प्राणाः सर्वेऽस्यापि देहान्वितस्य ।
यातारो वै नात्र सन्देहलेशः ।
एवं ज्ञात्वा विप्रगोदेवदीनाद्य्+ ।
अर्थं चैनान् उत्सृजन्तीश्वरास्ते ॥
निवार्यमाणोऽपि मया प्रपन्नया ।
चकार देवास्त्रपरिग्रहं सः ।
मनोगतं वेत्त्यथवा विधातुः ।
को मर्त्यलोकातिगचेष्टितस्य ॥
ब्रह्मोवाच । इत्येवमुक्त्वापूज्य चाग्नीन् यथावद् ।
भर्तुस्त्वचा लोमभिः सा विवेश ।
गर्भस्थितं बालकं प्रातिथेयी ।
कुक्षिं विदार्याथ करे गृहीत्वा ॥
नत्वा च गङ्गां भुवमाश्रमं च ।
वनस्पतीन् ओषधीराश्रमस्थान् ॥
प्रातिथेय्युवाच । पित्रा हीनो बन्धुभिर्गोत्रजैश्च ।
मात्रा हीनो बालकः सर्व एव ।
रक्षन्तु सर्वेऽपि च भूतसङ्घास्- ।
तथौषध्यो बालकं लोकपालाः ॥
ये बालकं मातृपितृप्रहीणम् ।
सनिर्विशेषं स्वतनुप्ररूढैः ।
पश्यन्ति रक्षन्ति त एव नूनम् ।
ब्रह्मादिकानामपि वन्दनीयाः ॥
ब्रह्मोवाच । इत्युक्त्वा चात्यजद् बालं भर्तृचित्तपरायणा ।
पिप्पलानां समीपे तु न्यस्य बालं नमस्य च ॥
अग्निं प्रदक्षिणीकृत्य यज्ञपात्रसमन्विता ।
विवेशाग्निं प्रातिथेयी भर्त्रा सह दिवं ययौ ॥
रुरुदुश्चाश्रमस्था ये वृक्षाश्च वनवासिनः ।
पुत्रवत् पोषिता येन ऋषिणा च दधीचिना ॥
विना तेन न जीवामस्तया मात्रा विना तथा ।
मृगाश्च पक्षिणः सर्वे वृक्षाः प्रोचुः परस्परम् ॥
वृक्षा ऊचुः । स्वर्गमासेदुषोः पित्रोस्तदपत्येष्वकृत्रिमम् ।
ये कुर्वन्त्यनिशं स्नेहं त एव कृतिनो नराः ॥
दधीचिः प्रातिथेयी वा वीक्षतेऽस्मान् यथा पुरा ।
तथा पिता न माता वा धिग् अस्मान् पापिनो वयम् ॥
अस्माकमपि सर्वेषामतः प्रभृति निश्चितम् ।
बालो दधीचिः प्रातिथेयी बालो धर्मः सनातनः ॥
ब्रह्मोवाच । एवमुक्त्वा तदौषध्यो वनस्पतिसमन्विताः ।
सोमं राजानमभ्येत्य याचिरेऽमृतमुत्तमम् ॥
स चापि दत्तवांस्तेभ्यः सोमोऽमृतमनुत्तमम् ।
ददुर्बालाय ते चापि अमृतं सुरवल्लभम् ॥
स तेन तृप्तो ववृधे शुक्लपक्षे यथा शशी ।
पिप्पलैः पालितो यस्मात् पिप्पलादः स बालकः ।
प्रवृद्धः पिप्पलान् एवमुवाच त्वतिविस्मितः ॥
पिप्पलाद उवाच । मानुषेभ्यो मानुषास्तु जायन्ते पक्षिभिः खगाः ।
बीजेभ्यो वीरुधो लोके वैषम्यं नैव दृश्यते ।
वार्क्षस्त्वहं कथं जातो हस्तपादादिजीववान् ॥
ब्रह्मोवाच । वृक्षास्तद्वचनं श्रुत्वा सर्वमूचुर्यथाक्रमम् ।
दधीचेर्मरणं साध्व्यास्तथा चाग्निप्रवेशनम् ॥
अस्थ्नां संहरणं देवैरेतत् सर्वं सविस्तरम् ।
श्रुत्वा दुःखसमाविष्टो निपपात तदा भुवि ॥
आश्वासितः पुनर्वृक्षैर्वाक्यैर्धर्मार्थसंहितैः ।
आश्वस्तः स पुनः प्राह तदौषधिवनस्पतीन् ॥
पिप्पलाद उवाच । पितृहन्तृन् हनिष्येऽहं नान्यथा
जीवितुं क्षमः ।
पितुर्मित्राणि शत्रूंश्च तथा पुत्रोऽनुवर्तते ॥
स एव पुत्रो योऽन्यस्तु पुत्ररूपो रिपुः स्मृतः ।
वदन्ति पितृमित्राणि तारयन्त्यहितान् अपि ॥
ब्रह्मोवाच । वृक्षास्तं बालमादाय सोमान्तिकमथाययुः ।
बालवाक्यं तु ते वृक्षाः सोमायाथ न्यवेदयन् ।
श्रुत्वा सोमोऽपि तं बालं पिप्पलादमभाषत ॥
सोम उवाच । गृहाण विद्यां विधिवत् समग्राम् ।
तपःसमृद्धिं च शुभां च वाचम् ।
शौर्यं च रूपं च बलं च बुद्धिम् ।
सम्प्राप्स्यसे पुत्र मदाज्ञया त्वम् ॥
ब्रह्मोवाच । पिप्पलादस्तमप्याह ओषधीशं विनीतवत् ॥
पिप्पलाद उवाच । सर्वमेतद् वृथा मन्ये पितृहन्तृविनिष्कृतिम् ।
न करोम्यत्र यावच्च तस्मात् तत् प्रथमं वद ॥
यस्मिन् देशे यत्र काले यस्मिन् देवे च मन्त्रके ।
यत्र तीर्थे च सिध्येत मत्सङ्कल्पः सुरोत्तम ॥
ब्रह्मोवाच । चन्द्रः प्राह चिरं ध्यात्वा भुक्तिर्वा मुक्तिरेव वा ।
सर्वं महेश्वराद् देवाज्जायते नात्र संशयः ॥
स सोमं पुनरप्याह कथं द्रक्ष्ये महेश्वरम् ।
बालोऽहं बालबुद्धिश्च न सामर्थ्यं तपस्तथा ॥
चन्द्र उवाच । गौतमीं गच्छ भद्र त्वं स्तुहि
चक्रेश्वरं हरम् ।
प्रसन्नस्तु तवेशानो ह्यल्पायासेन वत्सक ॥
प्रीतो भवेन् महादेवः साक्षात् कारुणिकः शिवः ।
आस्ते साक्षात्कृतः शम्भुर्विष्णुना प्रभविष्णुना ॥
वरं च दत्तवान् विष्णोश्चक्रं च त्रिदशार्चितम् ।
गच्छ तत्र महाबुद्धे दण्डके गौतमीं नदीम् ॥
चक्रेश्वरं नाम तीर्थं जानन्त्योषधयस्तु तत् ।
तं गत्वा स्तुहि देवेशं सर्वभावेन शङ्करम् ।
स ते प्रीतमनास्तात सर्वान् कामान् प्रदास्यति ॥
ब्रह्मोवाच । तद् राजवचनाद् ब्रह्मन् पिप्पलादो महामुनिः ।
आजगाम जगन्नाथो यत्र रुद्रः स चक्रदः ॥
तं बालं कृपयाविष्टाः पिप्पलाः स्वाश्रमान् ययुः ।
गोदावर्यां ततः स्नात्वा नत्वा त्रिभुवनेश्वरम् ।
तुष्टाव सर्वभावेन पिप्पलादः शिवं शुचिः ॥
पिप्पलाद उवाच । सर्वाणि कर्माणि विहाय धीरास्- ।
त्यक्तैषणा निर्जितचित्तवाताः ।
यं यान्ति मुक्त्यै शरणं प्रयत्नात् ।
तमादिदेवं प्रणमामि शम्भुम् ॥
यः सर्वसाक्षी सकलान्तरात्मा ।
सर्वेश्वरः सर्वकलानिधानम् ।
विज्ञाय मच्चित्तगतं समस्तम् ।
स मे स्मरारिः करुणां करोतु ॥
दिगीश्वराञ् जित्य सुरार्चितस्य ।
कैलासमान्दोलयतः पुरारेः ।
अङ्गुष्ठकृत्यैव रसातलाद् अधो+ ।
गतस्य तस्यैव दशाननस्य ॥
आलूनकायस्य गिरं निशम्य ।
विहस्य देव्या सह दत्तमिष्टम् ।
तस्मै प्रसन्नः कुपितोऽपि तद्वद् ।
अयुक्तदातासि महेश्वर त्वम् ॥
सौत्रामणीम् ऋद्धिमधः स चक्रे ।
योऽर्चां हरौ नित्यमतीव कृत्वा ।
बाणः प्रशस्यः कृतवान् उच्चपूजाम् ।
रम्यां मनोज्ञां शशिखण्डमौलेः ॥
जित्वा रिपून् देवगणान् प्रपूज्य ।
गुरुं नमस्कर्तुमगाद् विशाखः ।
चुकोप दृष्ट्वा गणनाथमूढम् ।
अङ्के तमारोप्य जहास सोमः ॥
ईशाङ्करूढोऽपि शिशुस्वभावान् ।
न मातुरङ्कं प्रमुमोच बालः ।
क्रुद्धं सुतं बोधितुमप्यशक्तस्- ।
ततोऽर्धनारित्वमवाप सोमः ॥
ब्रह्मोवाच । ततः स्वयम्भूः सुप्रीतः पिप्पलादमभाषत ॥
शिव उवाच । वरं वरय भद्रं ते पिप्पलाद
यथेप्सितम् ॥
पिप्पलाद उवाच । हतो देवैर्महादेव पिता मम महायशाः ।
अदाम्भिकः सत्यवादी तथा माता पतिव्रता ॥
देवेभ्यश्च तयोर्नाशं श्रुत्वा नाथ सविस्तरम् ।
दुःखकोपसमाविष्टो नाहं जीवितुमुत्सहे ॥
तस्मान् मे देहि सामर्थ्यं नाशयेयं सुरान् यथा ।
अवध्यसेव्यस्त्रैलोक्ये त्वमेव शशिशेखर ॥
ईश्वर उवाच । तृतीयं नयनं द्रष्टुं यदि शक्नोषि मेऽनघ ।
ततः समर्थो भविता देवांश्छेदयितुं भवान् ॥
ब्रह्मोवाच । ततो द्रष्टुं मनश्चक्रे तृतीयं लोचनं विभोः ।
न शशाक तदोवाच न शक्तोऽस्मीति शङ्करम् ॥
ईश्वर उवाच । किञ्चित् कुरु तपो बाल यदा द्रक्ष्यसि लोचनम् ।
तृतीयं त्वं तदाभीष्टं प्राप्स्यसे नात्र संशयः ॥
ब्रह्मोवाच । एतच्छ्रुत्वेशानवाक्यं तपसे कृतनिश्चयः ।
दधीचिसूनुर्धर्मात्मा तत्रैव बहुलाः समाः ॥
शिवध्यानैकनिरतो बालोऽपि बलवान् इव ।
प्रत्यहं प्रातरुत्थाय स्नात्वा नत्वा गुरून् क्रमात् ॥
सुखासीनो मनः कृत्वा सुषुम्नायामनन्यधीः ।
हस्तस्वस्तिकमारोप्य नाभौ विस्मृतसंसृतिः ॥
स्थानात् स्थानान्तरोत्कर्षान् विदध्यौ शाम्भवं महः ।
ददर्श चक्षुर्देवस्य तृतीयं पिप्पलाशनः ।
कृताञ्जलिपुटो भूत्वा विनीत इदमब्रवीत् ॥
पिप्पलाद उवाच । शम्भुना देवदेवेन वरो दत्तः पुरा मम ।
तार्तीयचक्षुषो ज्योतिर्यदा पश्यसि तत्क्षणात् ॥
सर्वं ते प्रार्थितं सिध्येद् इत्याह त्रिदशेश्वरः ।
तस्माद् रिपुविनाशाय हेतुभूतां प्रयच्छ मे ॥
तदैव पिप्पलाः प्रोचुर्वडवापि महाद्युते ।
माता तव प्रातिथेयी वदन्त्येवं दिवं गता ॥
पराभिद्रोहनिरता विस्मृतात्महिता नराः ।
इतस्ततो भ्रान्तचित्ताः पतन्ति नरकावटे ॥
तन् मातृवचनं श्रुत्वा कुपितः पिप्पलाशनः ।
अभिमाने ज्वलत्यन्तः साधुवादो निरर्थकः ॥
देहि देहीति तं प्राह कृत्या नेत्रविनिर्गता ।
वडवेति स्मरन् विप्रः कृत्यापि वडवाकृतिः ॥
सर्वसत्त्वविनाशाय प्रभूतानलगर्भिणी ।
गभस्तिनी बालगर्भा या माता पिप्पलाशिनः ॥
तद्ध्यानयोगात् तु जाता कृत्या सानलगर्भिणी ।
उत्पन्ना सा महारौद्रा मृत्युजिह्वेव भीषणा ॥
अवोचत् पिप्पलादं तं किं कृत्यं मे वदस्व तत् ।
पिप्पलादोऽपि तां प्राह देवान् खाद रिपून् मम ॥
जग्राह सा तथेत्युक्त्वा पिप्पलादं पुरस्थितम् ।
स प्राह किमिदं कृत्ये सा चाप्याह त्वयोदितम् ॥
देवैश्च निर्मितं देहं ततो भीतः शिवं ययौ ।
तुष्टाव देवं स मुनिः कृत्यां प्राह तदा शिवः ॥
शिव उवाच । योजनान्तःस्थिताञ् जीवान् न गृहाण मदाज्ञया ।
तस्माद् याहि ततो दूरं कृत्ये कृत्यं ततः कुरु ॥
ब्रह्मोवाच । तीर्थात् तु पिप्पलात् पूर्वं यावद् योजनसङ्ख्यया ।
प्रातिष्ठद् वडवारूपा कृत्या सा ऋषिनिर्मिता ॥
तस्यां जातो महान् अग्निर्लोकसंहरणक्षमः ।
तं दृष्ट्वा विबुधाः सर्वे त्रस्ताः शम्भुमुपागमन् ॥
चक्रेश्वरं पिप्पलेशं पिप्पलादेन तोषितम् ।
स्तुवन्तो भीतमनसः शम्भुमूचुर्दिवौकसः ॥
देवा ऊचुः । रक्षस्व शम्भो कृत्यास्मान् बाधते तद्भवानलः ।
शरणं भव सर्वेश भीतानामभयप्रद ॥
सर्वतः परिभूतानामार्तानां श्रान्तचेतसाम् ।
सर्वेषामेव जन्तूनां त्वमेव शरणं शिव ॥
ऋषिणाभ्यर्थिता कृत्या त्वच्चक्षुर्वह्निनिर्गता ।
सा जिघांसति लोकांस्त्रींस्त्वं नस्त्राता न चेतरः ॥
ब्रह्मोवाच । तान् अब्रवीज्जगन्नाथो योजनान्तर्निवासिनः ।
न बाधते त्वसौ कृत्या तस्माद् यूयमहर्निशम् ।
इहैवासध्वममरास्तस्या वो न भयं भवेत् ॥
ब्रह्मोवाच । पुनरूचुः सुरेशानं त्वया दत्तं त्रिविष्टपम् ।
तत् त्यक्त्वात्र कथं नाथ वत्स्यामस्त्रिदशार्चित ॥
ब्रह्मोवाच । देवानां वचनं श्रुत्वा शिवो
वाक्यमथाब्रवीत् ॥
शिव उवाच । देवोऽसौ विश्वतश्चक्षुर्यो देवो विश्वतोमुखः ।
यो रश्मिभिस्तु धमते नित्यं यो जनको मतः ॥
स सूर्य एक एवात्र साक्षाद् रूपेण सर्वदा ।
स्थितिं करोतु तन्मूर्तौ भविष्यन्त्यखिलाः स्थिताः ॥
ब्रह्मोवाच । तथेति शम्भुवचनात् पारिजाततरोस्तदा ।
देवा दिवाकरं चक्रुस्त्वष्टा भास्करमब्रवीत् ॥
त्वष्टोवाच । इहैवास्स्व जगत्स्वामिन् रक्षेमान् विबुधान् स्वयम् ।
स्वांशैश्च वयमप्यत्र तिष्ठामः शम्भुसंनिधौ ॥
चक्रेश्वरस्य परितो यावद् योजनसङ्ख्यया ।
गङ्गाया उभयं तीरमासाद्यासन् सुरोत्तमाः ॥
अङ्गुल्यर्धार्धमात्रं तु गङ्गातीरं समाश्रिताः ।
तिस्रः कोट्यस्तथा पञ्च शतानि मुनिसत्तम ।
तीर्थानां तत्र व्युष्टिं च कः शृणोति ब्रवीति वा ॥
ब्रह्मोवाच । ततः सुरगणाः सर्वे विनीताः शिवमब्रुवन् ॥
देवा ऊचुः । पिप्पलादं सुरेशान शमं नय जगन्मय ॥
ब्रह्मोवाच । ओमित्युक्त्वा जगन्नाथः पिप्पलादमवोचत ॥
शिव उवाच । नाशितेष्वपि देवेषु पिता ते नागमिष्यति ।
दत्ताः पित्रा तव प्राणा देवानां कार्यसिद्धये ॥
दीनार्तकरुणाबन्धुः को हि तादृग्भवे भवेत् ।
तथा याता दिवं तात तव माता पतिव्रता ॥
समा काप्यत्र मतया लोपामुद्राप्यरुन्धती ।
यद् अस्थिभिः सुराः सर्वे जयिनः सुखिनः सदा ॥
तेनावाप्तं यशः स्फीतं तव मात्राक्षयं कृतम् ।
त्वया पुत्रेण सर्वत्र नातः परतरं कृतम् ॥
त्वत्प्रतापभयात् स्वर्गाच्च्युतांस्त्वं पातुमर्हसि ।
कान्दिशीकांस्तव भयाद् अमरांस्त्रातुमर्हसि ।
नार्तत्राणाद् अभ्यधिकं सुकृतं क्वापि विद्यते ॥
यावद् यशः स्फुरति चारु मनुष्यलोके ।
अहानि तावन्ति दिवं गतस्य ।
दिने दिने वर्षसङ्ख्या परस्मिंल् ।
लोके वासो जायते निर्विकारः ॥
मृतास्त एवात्र यशो न येषाम् ।
अन्धास्त एव श्रुतवर्जिता ये ।
ये दानशीला न नपुंसकास्ते ।
ये धर्मशीला न त एव शोच्याः ॥
ब्रह्मोवाच । भाषितं देवदेवस्य श्रुत्वा शान्तोऽभवन् मुनिः ।
कृताञ्जलिपुटो भूत्वा नत्वा नाथमथाब्रवीत् ॥
पिप्पलाद उवाच । वाग्भिर्मनोभिः कृतिभिः कदाचिन् ।
ममोपकुर्वन्ति हिते रता ये ।
तेभ्यो हितार्थं त्विह चापरेषाम् ।
सोमं नमस्यामि सुरादिपूज्यम् ॥
संरक्षितो यैरभिवर्धितश्च ।
समानगोत्रश्च समानधर्मा ।
तेषामभीष्टानि शिवः करोतु ।
बालेन्दुमौलिं प्रणतोऽस्मि नित्यम् ॥
यैरहं वर्धितो नित्यं मातृवत् पितृवत् प्रभो ।
तन्नाम्ना जायतां तीर्थं देवदेव जगत्त्रये ॥
यशस्तु तेषां भविता तेभ्योऽहमनृणस्ततः ।
यानि क्षेत्राणि देवानां यानि तीर्थानि भूतले ॥
तेभ्यो यद् इदमधिकमनुमन्यन्तु देवताः ।
ततः क्षमेऽहं देवानामपराधं निरञ्जनः ॥
ब्रह्मोवाच । ततः समक्षं सुरसाक्षरां गिरम् ।
सहस्रचक्षुःप्रमुखांस्तथाग्रतः ।
उवाच देवा अपि मेनिरे वचो ।
दधीचिपुत्रोदितमादरेण ॥
बालस्य बुद्धिं विनयं च विद्याम् ।
शौर्यं बलं साहसं सत्यवाचम् ।
पित्रोर्भक्तिं भावशुद्धिं विदित्वा ।
तदावादीच्छङ्करः पिप्पलादम् ॥
शङ्कर उवाच । वत्स यद् वै प्रियं कामं यच्चापि सुरवल्लभम् ।
प्राप्स्यसे वद कल्याणं नान्यथा त्वं मनः कृथाः ॥
पिप्पलाद उवाच । ये गङ्गायामाप्लुता धर्मनिष्ठाः ।
सम्पश्यन्ति त्वत्पदाब्जं महेश ।
सर्वान् कामान् आप्नुवन्तु प्रसह्य ।
देहान्ते ते पदमायान्तु शैवम् ॥
तातः प्राप्तस्त्वत्पदं चाम्बिका मे ।
नाथ प्राप्ता पिप्पलश्चामराश्च ।
सुखं प्राप्ता नाथनाथं विलोक्य ।
त्वां पश्येयुस्त्वत्पदं ते प्रयान्तु ॥
ब्रह्मोवाच । तथेत्युक्त्वा पिप्पलादं देवदेवो महेश्वरः ।
अभिनन्द्य च तं देवैः सार्धं वाक्यमथाब्रवीत् ॥
देवा अपि मुदा युक्ता निर्भयास्तत्कृताद् भयात् ।
इदमूचुः सर्व एव दाधीचं शिवसंनिधौ ॥
देवा ऊचुः । सुराणां यद् अभीष्टं च त्वया कृतमसंशयम् ।
पालिता देवदेवस्य आज्ञा त्रैलोक्यमण्डनी ॥
याचितं च त्वया पूर्वं परार्थं नात्मने द्विज ।
तस्माद् अन्यतमं ब्रूहि किञ्चिद् दास्यामहे वयम् ॥
ब्रह्मोवाच । पुनः पुनस्तद् एवोचुः सुरसङ्घा द्विजोत्तमम् ।
कृताञ्जलिपुटः पूर्वं नत्वा शम्भुसुरान् इदम् ।
उवाच पिप्पलादश्च उमां नत्वा च पिप्पलान् ॥
पिप्पलाद उवाच । पितरौ द्रष्टुकामोऽस्मि सदा मे शब्दगोचरौ ।
ते धन्याः प्राणिनो लोके मातापित्रोर्वशे स्थिताः ॥
शुश्रूषणपरा नित्यं तत्पादाज्ञाप्रतीक्षकाः ।
इन्द्रियाणि शरीरं च कुलं शक्तिं धियं वपुः ॥
परिलभ्य तयोः कृत्ये कृतकृत्यो भवेत् स्वयम् ।
पशूनां पक्षिणां चापि सुलभं मातृदर्शनम् ॥
दुर्लभं मम तच्चापि पृच्छे पापफलं नु किम् ।
दुर्लभं च तथा चेत् स्यात् सर्वेषां यस्य कस्यचित् ॥
नोपपद्येत सुलभं मत्तो नान्योऽस्ति पापकृत् ।
तयोर्दर्शनमात्रं च यदि प्राप्स्ये सुरोत्तमाः ॥
मनोवाक्कायकर्मभ्यः फलं प्राप्तं भविष्यति ।
पितरौ ये न पश्यन्ति समुत्पन्ना न संसृतौ ।
तेषां महापातकानां कः सङ्ख्यां कर्तुमीश्वरः ॥
ब्रह्मोवाच । तद् ऋषेर्वचनं श्रुत्वा मिथः सम्मन्त्र्य ते सुराः ।
विमानवरमारूढौ पितरौ दम्पती शुभौ ॥
तव सन्दर्शनाकाङ्क्षौ द्रक्ष्यसे वाद्य निश्चितम् ।
विषादं लोभमोहौ च त्यक्त्वा चित्तं शमं नय ॥
पश्य पश्येति तं प्राहुर्दाधीचं सुरसत्तमाः ।
विमानवरमारूढौ स्वर्गिणौ स्वर्णभूषणौ ॥
तव सन्दर्शनाकाङ्क्षौ पितरौ दम्पती शुभौ ।
वीज्यमानौ सुरस्त्रीभिः स्तूयमानौ च किंनरैः ॥
दृष्ट्वा स मातापितरौ ननाम शिवसंनिधौ ।
हर्षबाष्पाश्रुनयनौ स कथञ्चिद् उवाच तौ ॥
पुत्र उवाच । तारयन्त्येव पितरावन्ये पुत्राः कुलोद्वहाः ।
अहं तु मातुरुदरे केवलं भेदकारणम् ।
एवम्भूतोऽपि तौ मोहात् पश्येयमतिदुर्मतिः ॥
ब्रह्मोवाच । तावालोक्य ततो दुःखाद् वक्तुं नैव शशाक सः ।
देवाश्च मातापितरौ पिप्पलादमथाब्रुवन् ॥
धन्यस्त्वं पुत्र लोकेषु यस्य कीर्तिर्गता दिवम् ।
साक्षात्कृतस्त्वया त्र्यक्षो देवाश्चाश्वासितास्त्वया ।
त्वया पुत्रेण सल्लोका न क्षीयन्ते कदाचन ॥
ब्रह्मोवाच । पुष्पवृष्टिस्तदा स्वर्गात् पपात तस्य मूर्धनि ।
जयशब्दः सुरैरुक्तः प्रादुर्भूतो महामुने ॥
आशिषं तु सुते दत्त्वा दधीचिः सह भार्यया ।
शम्भुं गङ्गां सुरान् नत्वा पुत्रं वाक्यमथाब्रवीत् ॥
दधीचिरुवाच । प्राप्य भार्यां शिवे भक्तिं कुरु
गङ्गां च सेवय ।
पुत्रान् उत्पाद्य विधिवद् यज्ञान् इष्ट्वा सदक्षिणान् ।
कृतकृत्यस्ततो वत्स आक्रमस्व चिरं दिवम् ॥
ब्रह्मोवाच । करोम्येवमिति प्राह दधीचिं पिप्पलाशनः ।
दधीचिः पुत्रमाश्वास्य भार्यया च पुनः पुनः ॥
अनुज्ञातः सुरगणैः पुनः स दिवमाक्रमत् ।
देवा अप्यूचिरे सर्वे पिप्पलादं ससम्भ्रमाः ॥
देवा ऊचुः । कृत्यां शमय भद्रं ते तद् उत्पन्नं
महानलम् ॥
ब्रह्मोवाच । पिप्पलादस्तु तान् आह न शक्तोऽहं निवारणे ।
असत्यं नैव वक्ताहं यूयं कृत्यां तु ब्रूत ताम् ॥
मां दृष्ट्वा सा महारौद्रा विपरीतं करिष्यति ।
तामेव गत्वा विबुधाः प्रोचुस्ते शान्तिकारणम् ॥
अनलं च यथाप्रीति ते उभे नेत्यवोचताम् ।
सर्वेषां भक्षणायैव सृष्टा चाहं द्विजन्मना ॥
तथा च मत्प्रसूतोऽग्निरन्यथा तत् कथं भवेत् ।
महाभूतानि पञ्चापि स्थावरं जङ्गमं तथा ॥
सर्वमस्मन्मुखे विद्याद् वक्तव्यं नावशिष्यते ।
मया सम्मन्त्र्य ते देवाः पुनरूचुरुभावपि ॥
भक्षयेतामुभौ सर्वं यथानुक्रमतस्तथा ।
वडवापि सुरान् एवमुवाच शृणु नारद ॥
वडवोवाच । भवतामिच्छया सर्वं भक्ष्यं मे
सुरसत्तमाः ॥
ब्रह्मोवाच । वडवा सा नदी जाता गङ्गया सङ्गता मुने ।
तद्भवस्तु महान् अग्निर्य आसीद् अतिभीषणः ।
तमाहुरमरा वह्निं भूतानामादितो विदुः ॥
सुरा ऊचुः । आपो ज्येष्ठतमा ज्ञेयास्तथैव प्रथमं भवान् ।
तत्राप्यपाम्पतिं ज्येष्ठं समुद्रमशनं कुरु ।
यथैव तु वयं ब्रूमो गच्छ भुङ्क्ष्व यथासुखम् ॥
ब्रह्मोवाच । अनलस्त्वमरान् आह आपस्तत्र कथं त्वहम् ।
व्रजेयं यदि मां तत्र प्रापयन्त्युदकं महत् ॥
भवन्त एव तेऽप्याहुः कथं तेऽग्ने गतिर्भवेत् ।
अग्निरप्याह तान् देवान् कन्या मां गुणशालिनी ॥
हिरण्यकलशे स्थाप्य नयेद् यत्र गतिर्मम ।
तस्य तद् वचनं श्रुत्वा कन्यामूचुः सरस्वतीम् ॥
देवा ऊचुः । नयैनमनलं शीघ्रं शिरसा वरुणालयम् ॥
ब्रह्मोवाच । सरस्वती सुरान् आह नैका शक्ता च धारणे ।
युक्ता चतसृभिः शीघ्रं वहेयं वरुणालयम् ॥
सरस्वत्या वचः श्रुत्वा गङ्गां च यमुनां तथा ।
नर्मदां तपतीं चैव सुराः प्रोचुः पृथक् पृथक् ॥
ताभिः समन्वितोवाह हिरण्यकलशेऽनलम् ।
संस्थाप्य शिरसाधार्य ता जग्मुर्वरुणालयम् ॥
संस्थाप्य यत्र देवेशः सोमनाथो जगत्पतिः ।
अध्यास्ते विबुधैः सार्धं प्रभासे शशिभूषणः ॥
प्रापयामासुरनलं पञ्चनद्यः सरस्वती ।
अध्यास्ते च महान् अग्निः पिबन् वारि शनैः शनैः ॥
ततः सुरगणाः सर्वे शिवमूचुः सुरोत्तमम् ॥
देवा ऊचुः । अस्थ्नां च पावनं ब्रूहि अस्माकं च
गवां तथा ॥
ब्रह्मोवाच । शिवः प्राह तदा सर्वान् गङ्गामाप्लुत्य यत्नतः ।
देवाश्च गावस्तत्पापान् मुच्यन्ते नात्र संशयः ॥
प्रक्षालितानि चास्थीनि ऋषिदेहभवान्यथ ।
तानि प्रक्षालनाद् एव तत्र प्राप्तानि पूतताम् ॥
यत्र देवा मुक्तपापास्तत् तीर्थं पापनाशनम् ।
तत्र स्नानं च दानं च ब्रह्महत्याविनाशनम् ॥
गवां च पावनं यत्र गोतीर्थं तद् उदाहृतम् ।
तत्र स्नानान् महाबुद्धिर्गोमेधफलमाप्नुयात् ॥
यत्र तद्ब्राह्मणास्थीनि आसन् पुण्यानि नारद ।
पितृतीर्थं तु वै ज्ञेयं पितृणां प्रीतिवर्धनम् ॥
भस्मास्थिनखरोमाणि प्राणिनो यस्य कस्यचित् ।
तत्र तीर्थे सङ्क्रमेरन् यावच्चन्द्रार्कतारकम् ॥
स्वर्गे वासो भवेत् तस्य अपि दुष्कृतकर्मणः ।
तथा चक्रेश्वरात् तीर्थात् त्रीणि तीर्थानि नारद ।
ततः पूताः सुरगणा गावः शम्भुमथाब्रुवन् ॥
गोसुरा ऊचुः । यामः स्वं स्वमधिष्ठानमत्र सूर्यः प्रतिष्ठितः ।
अस्मिन् स्थिते दिनकरे सुराः सर्वे प्रतिष्ठिताः ॥
भवेयुर्जगतामीश तद् अनुज्ञातुमर्हसि ।
सूर्यो ह्यात्मास्य जगतस्तस्थुषश्च सनातनः ॥
दिवाकरो देवमयस्तत्रास्माभिः प्रतिष्ठितः ।
यत्र गङ्गा जगद्धात्री यत्र वै त्र्यम्बकः स्वयम् ।
सुरवासं प्रतिष्ठानं भवेद् यत्र च त्र्यम्बकम् ॥
ब्रह्मोवाच । आपृच्छ्य पिप्पलादं तं सुराः स्वं सदनं ययुः ।
पिप्पलाः कालपर्याये स्वर्गं जग्मुरथाक्षयम् ॥
पादपानां पदं विप्रः पिप्पलादः प्रतापवान् ।
क्षेत्राधिपत्ये संस्थाप्य पूजयामास शङ्करम् ॥
दधीचिसूनुर्मुनिरुग्रतेजा ।
अवाप्य भार्यां गौतमस्यात्मजां च ।
पुत्रान् अथावाप्य श्रियं यशश्च ।
सुहृज्जनैः स्वर्गमवाप धीरः ॥
ततः प्रभृति तत् तीर्थं पिप्पलेश्वरमुच्यते ।
सर्वक्रतुफलं पुण्यं स्मरणाद् अघनाशनम् ॥
किं पुनः स्नानदानाभ्यामादित्यस्य तु दर्शनात् ।
चक्रेश्वरः पिप्पलेशो देवदेवस्य नामनी ॥
सरहस्यं विदित्वा तु सर्वकामान् अवाप्नुयात् ।
सूर्यस्य च प्रतिष्ठानात् सुरवासे प्रतिष्ठिते ।
प्रतिष्ठानं तु तत् क्षेत्रं सुराणामपि वल्लभम् ॥
इतीदमाख्यानमतीव पुण्यम् ।
पठेत वा यः शृणुयात् स्मरेद् वा ।
स दीर्घजीवी धनवान् धर्मयुक्तश् ।
चान्ते स्मरञ् शम्भुमुपैति नित्यम् ॥
ब्रह्मोवाच । नागतीर्थमिति ख्यातं सर्वकामप्रदं शुभम् ।
यत्र नागेश्वरो देवः शृणु तस्यापि विस्तरम् ॥
प्रतिष्ठानपुरे राजा शूरसेन इति श्रुतः ।
सोमवंशभवः श्रीमान् मतिमान् गुणसागरः ॥
पुत्रार्थं स महायत्नमकरोत् प्रियया सह ।
तस्य पुत्रश्चिराद् आसीत् सर्पो वै भीषणाकृतिः ॥
पुत्रं तं गोपयामास शूरसेनो महीपतिः ।
राज्ञः पुत्रः सर्प इति न कश्चिद् विन्दते जनः ॥
अन्तर्वर्ती परो वापि मातरं पितरं विना ।
धात्रेय्यपि न जानाति नामात्यो न पुरोहितः ॥
तं दृष्ट्वा भीषणं सर्पं सभार्यो नृपसत्तमः ।
सन्तापं नित्यमाप्नोति सर्पाद् वरमपुत्रता ॥
एतद् अस्ति महासर्पो वक्ति नित्यं मनुष्यवत् ।
स सर्पः पितरं प्राह कुरु चूडामपि क्रियाम् ॥
तथोपनयनं चापि वेदाध्ययनमेव च ।
यावद् वेदं न चाधीते तावच्छूद्रसमो द्विजः ॥
ब्रह्मोवाच । एतच्छ्रुत्वा पुत्रवचः शूरसेनोऽतिदुःखितः ।
ब्राह्मणं कञ्चनानीय संस्कारादि तदाकरोत् ।
अधीतवेदः सर्पोऽपि पितरं चाब्रवीद् इदम् ॥
सर्प उवाच । विवाहं कुरु मे राजन् स्त्रीकामोऽहं नृपोत्तम ।
अन्यथापि च कृत्यं ते न सिध्येद् इति मे मतिः ॥
जनयित्वात्मजान् वेद+ ।विधिनाखिलसंस्कृतीः ।
न कुर्याद् यः पिता तस्य नरकान् नास्ति निष्कृतिः ॥
ब्रह्मोवाच । विस्मितः स पिता प्राह सुतं तमुरगाकृतिम् ॥
शूरसेन उवाच । यस्य शब्दाद् अपि त्रासं यान्ति शूराश्च पूरुषाः ।
तस्मै कन्यां तु को दद्याद् वद पुत्र करोमि किम् ॥
ब्रह्मोवाच । तत् पितुर्वचनं श्रुत्वा सर्पः प्राह
विचक्षणः ॥
सर्प उवाच । विवाहा बहवो राजन् राज्ञां सन्ति जनेश्वर ।
प्रसह्याहरणं चापि शस्त्रैर्वैवाह एव च ॥
जाते विवाहे पुत्रस्य पितासौ कृतकृद् भवेत् ।
नो चेद् अत्रैव गङ्गायां मरिष्ये नात्र संशयः ॥
ब्रह्मोवाच । तत् पुत्रनिश्चयं ज्ञात्वा अपुत्रो नृपसत्तमः ।
विवाहार्थममात्यांस्तान् आहूयेदं वचोऽब्रवीत् ॥
शूरसेन उवाच । नागेश्वरो मम सुतो युवराजो गुणाकरः ।
गुणवान् मतिमाञ् शूरो दुर्जयः शत्रुतापनः ॥
रथे नागे स धनुषि पृथिव्यां नोपमीयते ।
विवाहस्तस्य कर्तव्यो ह्यहं वृद्धस्तथैव च ॥
राज्यभारं सुते न्यस्य निश्चिन्तोऽहं भवाम्यतः ।
न दारसङ्ग्रहो यावत् तावत् पुत्रो मम प्रियः ॥
बालभावं नो जहाति तस्मात् सर्वेऽनुमन्य च ।
विवाहायाथ कुर्वन्तु यत्नं मम हिते रताः ॥
न मे काचित् तदा चिन्ता कृतोद्वाहो यदात्मजः ।
सुते न्यस्तभरा यान्ति कृतिनस्तपसे वनम् ॥
ब्रह्मोवाच । अमात्या राजवचनं श्रुत्वा सर्वे विनीतवत् ।
ऊचुः प्राञ्जलयो हर्षाद् राजानं भूरितेजसम् ॥
अमात्या ऊचुः । तव पुत्रो गुणज्येष्ठस्त्वं च सर्वत्र विश्रुतः ।
विवाहे तव पुत्रस्य किं मन्त्र्यं किं तु चिन्त्यते ॥
ब्रह्मोवाच । अमात्येषु तथोक्तेषु गम्भीरो नृपसत्तमः ।
पुत्रं सर्पं त्वमात्यानां न चाख्याति न ते विदुः ॥
राजा पुनस्तान् उवाच का स्यात् कन्या गुणाधिका ।
महावंशभवः श्रीमान् को राजा स्याद् गुणाश्रयः ॥
सम्बन्धयोग्यः शूरश्च यत्सम्बन्धः प्रशस्यते ।
तद् राजवचनं श्रुत्वा अमात्यानां महामतिः ॥
कुलीनः साधुरत्यन्तं राजकार्यहिते रतः ।
राज्ञो मतिं विदित्वा तु इङ्गितज्ञोऽब्रवीद् इदम् ॥
अमात्य उवाच । पूर्वदेशे महाराज विजयो नाम भूपतिः ।
वाजिवारणरत्नानां यस्य सङ्ख्या न विद्यते ॥
अष्टौ पुत्रा महेष्वासा महाराजस्य धीमतः ।
तेषां स्वसा भोगवती साक्षाल्लक्ष्मीरिवापरा ।
तव पुत्रस्य योग्या सा भार्या राजन् मयोदिता ॥
ब्रह्मोवाच । वृद्धामात्यवचः श्रुत्वा राजा तं
प्रत्यभाषत ॥
राजोवाच । सुता तस्य कथं मेऽस्य सुतस्य स्याद् वदस्व
तत् ॥
वृद्धामात्य उवाच । लक्षितोऽसि महाराज यत् ते मनसि वर्तते ।
यच्छूरसेन कृत्यं स्याद् अनुजानीहि मां ततः ॥
ब्रह्मोवाच । वृद्धामात्यवचः श्रुत्वा भूषणाच्छादनोक्तिभिः ।
सम्पूज्य प्रेषयामास महत्या सेनया सह ॥
स पूर्वदेशमागत्य महाराजं समेत्य च ।
सम्पूज्य विविधैर्वाक्यैरुपायैर्नीतिसम्भवैः ॥
महाराजसुतायाश्च भोगवत्या महामतिः ।
शूरसेनस्य नृपतेः सूनोर्नागस्य धीमतः ॥
विवाहायाकरोत् सन्धिं मिथ्यामिथ्यावचोउक्तिभिः ।
पूजयामास नृपतिं भूषणाच्छादनादिभिः ॥
अवाप्य पूजां नृपतिर्ददामीत्यवदत् तदा ।
तत आगत्य राज्ञेऽसौ वृद्धामात्यो महामतिः ॥
शूरसेनाय तद् वृत्तं वैवाहिकमवेदयत् ।
ततो बहुतिथे काले वृद्धामात्यो महामतिः ॥
पुनर्बलेन महता वस्त्रालङ्कारभूषितः ।
जगाम तरसा सर्वैरन्यैश्च सचिवैर्वृतः ॥
विवाहाय महामात्यो महाराजाय बुद्धिमान् ।
सर्वं प्रोवाच वृद्धोऽसावमात्यः सचिवैर्वृतः ॥
वृद्धामात्य उवाच । अत्रागन्तुं न चायाति शूरसेनस्य भूपतेः ।
पुत्रो नाग इति ख्यातो बुद्धिमान् गुणसागरः ॥
क्षत्रियाणां विवाहाश्च भवेयुर्बहुधा नृप ।
तस्माच्छस्त्रैरलङ्कारैर्विवाहः स्यान् महामते ॥
क्षत्रिया ब्राह्मणाश्चैव सत्यां वाचं वदन्ति हि ।
तस्माच्छस्त्रैरलङ्कारैर्विवाहस्त्वनुमन्यताम् ॥
ब्रह्मोवाच । वृद्धामात्यवचः श्रुत्वा विजयो राजसत्तमः ।
मेने वाक्यं तथा सत्यममात्यं भूपतिं तदा ॥
विवाहमकरोद् राजा भोगवत्याः सविस्तरम् ।
शस्त्रेण च यथाशास्त्रं प्रेषयामास तां पुनः ॥
स्वान् अमात्यांस्तथा गाश्च हिरण्यतुरगादिकम् ।
बहु दत्त्वाथ विजयो हर्षेण महता युतः ॥
तामादायाथ सचिवा वृद्धामात्यपुरोगमाः ।
प्रतिष्ठानमथाभ्येत्य शूरसेनाय तां स्नुषाम् ॥
न्यवेदयंस्तथोचुस्ते विजयस्य वचो बहु ।
भूषणानि विचित्राणि दास्यो वस्त्रादिकं च यत् ॥
निवेद्य शूरसेनाय कृतकृत्या बभूविरे ।
विजयस्य तु येऽमात्या भोगवत्या सहागताः ॥
तान् पूजयित्वा राजासौ बहुमानपुरःसरम् ।
विजयाय यथा प्रीतिस्तथा कृत्वा व्यसर्जयत् ॥
विजयस्य सुता बाला रूपयौवनशालिनी ।
श्वश्रूश्वशुरयोर्नित्यं शुश्रूषन्ती सुमध्यमा ॥
भोगवत्याश्च यो भर्ता महासर्पोऽतिभीषणः ।
एकान्तदेशे विजने गृहे रत्नसुशोभिते ॥
सुगन्धकुसुमाकीर्णे तत्रास्ते सुखशीतले ।
स सर्पो मातरं प्राह पितरं च पुनः पुनः ॥
मम भार्या राजपुत्री किं मां नैवोपसर्पति ।
तत् पुत्रवचनं श्रुत्वा सर्पमातेदमब्रवीत् ॥
राजपत्न्युवाच । धात्रिके गच्छ सुभगे शीघ्रं भोगवतीं वद ।
तव भर्ता सर्प इति ततः सा किं वदिष्यति ॥
ब्रह्मोवाच । धात्रिका च तथेत्युक्त्वा गत्वा भोगवतीं तदा ।
रहोगता उवाचेदं विनीतवद् अपूर्ववत् ॥
धात्रिकोवाच । जानेऽहं सुभगे भद्रे भर्तारं तव दैवतम् ।
न चाख्येयं त्वया क्वापि सर्पो न पुरुषो ध्रुवम् ॥
ब्रह्मोवाच । तस्यास्तद् वचनं श्रुत्वा भोगवत्यब्रवीद् इदम् ॥
भोगवत्युवाच । मानुषीणां मनुष्यो हि भर्ता सामान्यतो भवेत् ।
किं पुनर्देवजातिस्तु भर्ता पुण्येन लभ्यते ॥
ब्रह्मोवाच । भोगवत्यास्तु तद् वाक्यं सा च सर्वं
न्यवेदयत् ।
सर्पाय सर्पमात्रे च राज्ञे चैव यथाक्रमम् ॥
रुरोद राजा तद्वाक्यात् स्मृत्वा तां कर्मणो गतिम् ।
भोगवत्यपि तां प्राह उक्तपूर्वां पुनः सखीम् ॥
भोगवत्युवाच । कान्तं दर्शय भद्रं ते वृथा
याति वयो मम ॥
ब्रह्मोवाच । ततः सा दर्शयामास सर्पं तमतिभीषणम् ।
सुगन्धकुसुमाकीर्णे शयने सा रहोगता ॥
तं दृष्ट्वा भीषणं सर्पं भर्तारं रत्नभूषितम् ।
कृताञ्जलिपुटा वाक्यमवदत् कान्तमञ्जसा ॥
भोगवत्युवाच । धन्यास्म्यनुगृहीतास्मि यस्या मे दैवतं
पतिः ॥
ब्रह्मोवाच । इत्युक्त्वा शयने स्थित्वा तं सर्पं सर्पभावनैः ।
खेलयामास तन्वङ्गी गीतैश्चैवाङ्गसङ्गमैः ॥
सुगन्धकुसुमैः पानैस्तोषयामास तं पतिम् ।
तस्याश्चैव प्रसादेन सर्पस्याभूत् स्मृतिर्मुने ।
स्मृत्वा सर्वं दैवकृतं रात्रौ सर्पोऽब्रवीत् प्रियाम् ॥
सर्प उवाच । राजकन्यापि मां दृष्ट्वा न भीतासि कथं प्रिये ।
सोवाच दैवविहितं कोऽतिक्रमितुमीश्वरः ।
पतिरेव गतिः स्त्रीणां सर्वदैव विशेषतः ॥
ब्रह्मोवाच । श्रुत्वेति हृष्टस्तामाह नागः प्रहसिताननः ॥
सर्प उवाच । तुष्टोऽस्मि तव भक्त्याहं किं ददामि तवेप्सितम् ।
तव प्रसादाच्चार्वङ्गि सर्वस्मृतिरभूद् इयम् ॥
शप्तोऽहं देवदेवेन कुपितेन पिनाकिना ।
महेश्वरकरे नागः शेषपुत्रो महाबलः ॥
सोऽहं पतिस्त्वं च भार्या नाम्ना भोगवती पुरा ।
उमावाक्याज्जहासोच्चैः शम्भुः प्रीतो रहोगतः ॥
ममापि चागतं भद्रे हास्यं तद्देवसंनिधौ ।
ततस्तु कुपितः शम्भुः प्रादाच्छापं ममेदृशम् ॥
शिव उवाच । मनुष्ययोनौ त्वं सर्पो भविता ज्ञानवान्
इति ॥
सर्प उवाच । ततः प्रसादितः शम्भुस्त्वया भद्रे मया सह ।
ततश्चोक्तं तेन भद्रे गौतम्यां मम पूजनम् ॥
कुर्वतो ज्ञानमाधास्ये यदा सर्पाकृतेस्तव ।
तदा विशापो भविता भोगवत्याः प्रसादतः ॥
तस्माद् इदं ममापन्नं तव चापि शुभानने ।
तस्मान् नीत्वा गौतमीं मां पूजां कुरु मया सह ॥
ततो विशापो भविता आवां यावः शिवं पुनः ।
सर्वेषां सर्वदार्तानां शिव एव परा गतिः ॥
ब्रह्मोवाच । तच्छ्रुत्वा भर्तृवचनं सा भर्त्रा गौतमीं ययौ ।
ततः स्नात्वा तु गौतम्यां पूजां चक्रे शिवस्य तु ॥
ततः प्रसन्नो भगवान् दिव्यरूपं ददौ मुने ।
आपृच्छ्य पितरौ सर्पो भार्यया गन्तुमुद्यतः ।
शिवलोकं ततो ज्ञात्वा पिता प्राह महामतिः ॥
पितोवाच । युवराज्यधरो ज्येष्ठः पुत्र एको भवान् इति ।
तस्माद् राज्यमशेषेण कृत्वोत्पाद्य सुतान् बहून् ।
याते मयि परं धाम ततो याहि शिवं पुरम् ॥
ब्रह्मोवाच । एतच्छ्रुत्वा पितृवचस्तथेत्याह स नागराट् ।
कामरूपमवाप्याथ भार्यया सह सुव्रतः ॥
पित्रा मात्रा तथा पुत्रै राज्यं कृत्वा सुविस्तरम् ।
याते पितरि स्वर्लोकं पुत्रान् स्थाप्य स्वके पदे ॥
भार्यामात्यादिसहितस्ततः शिवपुरं ययौ ।
ततः प्रभृति तत् तीर्थं नागतीर्थमिति श्रुतम् ॥
यत्र नागेश्वरो देवो भोगवत्या प्रतिष्ठितः ।
तत्र स्नानं च दानं च सर्वक्रतुफलप्रदम् ॥
ब्रह्मोवाच । मातृतीर्थमिति ख्यातं सर्वसिद्धिकरं नृणाम् ।
आधिभिर्मुच्यते जन्तुस्तत्तीर्थस्मरणाद् अपि ॥
देवानामसुराणां च सङ्गरोऽभूत् सुदारुणः ।
नाशक्नुवंस्तदा जेतुं देवा दानवसङ्गरम् ॥
तदाहमगमं देवैस्तिष्ठन्तं शूलपाणिनम् ।
अस्तवं विविधैर्वाक्यैः कृताञ्जलिपुटः शनैः ॥
सम्मन्त्र्य देवैरसुरैश्च सर्वैर्।
यदाहृतं सम्मथितुं समुद्रम् ।
यत् कालकूटं समभून् महेश ।
तत् त्वां विना को ग्रसितुं समर्थः ॥
पुष्पप्रहारेण जगत्त्रयं यः ।
स्वाधीनमापादयितुं समर्थः ।
मारो हरेऽप्यन्यसुरादिवन्द्यो ।
वितायमानो विलयं प्रयातः ॥
विमथ्य वारीशमनङ्गशत्रो ।
यद् उत्तमं तत् तु दिवौकसेभ्यः ।
दत्त्वा विषं संहरन् नीलकण्ठ ।
को वा धर्तुं त्वाम् ऋते वै समर्थः ॥
ततश्च तुष्टो भगवान् आदिकर्ता त्रिलोचनः ॥
शिव उवाच । दास्येऽहं यद् अभीष्टं वो ब्रुवन्तु
सुरसत्तमाः ॥
देवा ऊचुः । दानवेभ्यो भयं घोरं तत्रैहि वृषभध्वज ।
जहि शत्रून् सुरान् पाहि नाथवन्तस्त्वया प्रभो ॥
निष्कारणः सुहृच्छम्भो नाभविष्यद् भवान् यदि ।
तदाकरिष्यन् किमिव दुःखार्ताः सर्वदेहिनः ॥
ब्रह्मोवाच । इत्युक्तस्तत्क्षणात् प्रायाद् यत्र ते देवशत्रवः ।
तत्र तद् युद्धमभवच्छङ्करेण सुरद्विषाम् ॥
ततस्त्रिलोचनः श्रान्तस्तमोरूपधरः शिवः ।
ललाटाद् व्यपतंस्तस्य युध्यतः स्वेदबिन्दवः ॥
स संहरन् दैत्यगणांस्तामसीं मूर्तिमाश्रितः ।
तां मूर्तिमसुरा दृष्ट्वा मेरुपृष्ठाद् भुवं ययुः ॥
स संहरन् सर्वदैत्यांस्तदागच्छद् भुवं हरः ।
इतश्चेतश्च भीतास्तेऽधावन् सर्वां महीमिमाम् ॥
तथैव कोपाद् रुद्रोऽपि शत्रूंस्तान् अनुधावति ।
तथैव युध्यतः शम्भोः पतिताः स्वेदबिन्दवः ॥
यत्र यत्र भुवं प्राप्तो बिन्दुर्माहेश्वरो मुने ।
तत्र तत्र शिवाकारा मातरो जज्ञिरे ततः ॥
प्रोचुर्महेश्वरं सर्वाः खादामस्त्वसुरान् इति ।
ततः प्रोवाच भगवान् सर्वैः सुरगणैर्वृतः ॥
शिव उवाच । स्वर्गाद् भुवमनुप्राप्ता राक्षसास्ते रसातलम् ।
अनुप्राप्तास्ततः सर्वाः शृण्वन्तु मम भाषितम् ॥
यत्र यत्र द्विषो यान्ति तत्र गच्छन्तु मातरः ।
रसातलमनुप्राप्ता इदानीं मद्भयाद् द्विषः ।
भवत्योऽप्यनुगच्छन्तु रसातलमनु द्विषः ॥
ब्रह्मोवाच । ताश्च जग्मुर्भुवं भित्त्वा यत्र ते दैत्यदानवाः ।
तान् हत्वा मातरः सर्वान् देवारीन् अतिभीषणान् ॥
पुनर्देवान् उपाजग्मुः पथा तेनैव मातरः ।
गताश्च मातरो यावद् यावच्च पुनरागताः ॥
तावद् देवाः स्थिता आसन् गौतमीतीरमाश्रिताः ।
प्रस्थानात् तत्र मातृणां सुराणां च प्रतिष्ठितेः ॥
प्रतिष्ठानं तु तत् क्षेत्रं पुण्यं विजयवर्धनम् ।
मातृणां यत्र चोत्पत्तिर्मातृतीर्थं पृथक् पृथक् ॥
तत्र तत्र बिलान्यासन् रसातलगतानि च ।
सुरास्ताभ्यो वरान् प्रोचुर्लोके पूजां यथा शिवः ॥
प्राप्नोति तद्वन् मातृभ्यः पूजा भवतु सर्वदा ।
इत्युक्त्वान्तर्दधुर्देवा आसंस्तत्रैव मातरः ॥
यत्र यत्र स्थिता देव्यो मातृतीर्थं ततो विदुः ।
सुराणामपि सेव्यानि किं पुनर्मानुषादिभिः ॥
तेषु स्नानमथो दानं पितृणां चैव तर्पणम् ।
सर्वं तद् अक्षयं ज्ञेयं शिवस्य वचनं यथा ॥
यस्त्विदं शृणुयान् नित्यं स्मरेद् अपि पठेत् तथा ।
आख्यानं मातृतीर्थानामायुष्मान् स सुखी भवेत् ॥
ब्रह्मोवाच । इदमप्यपरं तीर्थं देवानामपि दुर्लभम् ।
ब्रह्मतीर्थमिति ख्यातं भुक्तिमुक्तिप्रदं नृणाम् ॥
स्थितेषु देवसैन्येषु प्रविष्टेषु रसातलम् ।
दैत्येषु च मुनिश्रेष्ठ तथा मातृषु तान् अनु ॥
मदीयं पञ्चमं वक्त्रं गर्दभाकृति भीषणम् ।
तद् वक्त्रं देवसैन्येषु मयि तिष्ठत्युवाच ह ॥
हे दैत्याः किं पलायन्ते न भयं वोऽस्तु सत्वरम् ।
आगच्छन्तु सुरान् सर्वान् भक्षयिष्ये क्षणाद् इति ॥
निवारयन्तं मामेवं भक्षणायोद्यतं तथा ।
तं दृष्ट्वा विबुधाः सर्वे वित्रस्ता विष्णुमब्रुवन् ॥
त्राहि विष्णो जगन्नाथ ब्रह्मणोऽस्य मुखं लुन ।
चक्रधृग् विबुधान् आह *च्छेद्मि चक्रेण वै शिरः ॥
किं तु तच्छिन्नमेवेदं संहरेत् सचराचरम् ।
मन्त्रं ब्रूमोऽत्र विबुधाः श्रूयतां सर्वमेव हि ॥
त्रिनेत्रः कशिरश्छेत्ता स च धत्ते न संशयः ।
मया च शम्भुः सर्वैश्च स्तुतः प्रोक्तस्तथैव च ॥
यागः क्षणी दृष्टफलेऽसमर्थः ।
स नैव कर्तुः फलतीति मत्वा ।
फलस्य दाने प्रतिभूर्जटीति ।
निश्चित्य लोकः प्रतिकर्म यातः ॥
ततः सुरेशः सन्तुष्टो देवानां कार्यसिद्धये ।
लोकानामुपकारार्थं तथेत्याह सुरान् प्रति ॥
तद्वक्त्रं पापरूपं यद् भीषणं लोमहर्षणम् ।
निकृत्य नखशस्त्रैश्च क्व स्थाप्यं चेत्यथाब्रवीत् ॥
तत्रेला विबुधान् आह नाहं वोढुं शिरः क्षमा ।
रसातलमथो यास्ये उदधिश्चाप्यथाब्रवीत् ॥
शोषं यास्ये क्षणाद् एव पुनश्चोचुः शिवं सुराः ।
त्वयैवैतद् ब्रह्मशिरो धार्यं लोकानुकम्पया ॥
अच्छेदे जगतां नाशश्छेदे दोषश्च तादृशः ।
एवं विमृश्य सोमेशो दधार कशिरस्तदा ॥
तद् दृष्ट्वा दुष्करं कर्म गौतमीं प्राप्य पावनीम् ।
अस्तुवञ् जगतामीशं प्रणयाद् भक्तितः सुराः ॥
देवेष्वमित्रं कशिरोऽतिभीमम् ।
तान् भक्षणायोपगतं निकृत्य ।
नखाग्रसूच्या शकलेन्दुमौलिस्- ।
त्यागेऽपि दोषात् कृपयानुधत्ते ॥
तत्र ते विबुधाः सर्वे स्थिता ये ब्रह्मणोऽन्तिके ।
तुष्टुवुर्विबुधेशानं कर्म दृष्ट्वातिदैवतम् ॥
ततः प्रभृति तत् तीर्थं ब्रह्मतीर्थमिति श्रुतम् ।
अद्यापि ब्रह्मणो रूपं चतुर्मुखमवस्थितम् ॥
शिरोमात्रं तु यः पश्येत् स गच्छेद् ब्रह्मणः पदम् ।
यत्र स्थित्वा स्वयं रुद्रो लूनवान् ब्रह्मणः शिरः ॥
रुद्रतीर्थं तद् एव स्यात् तत्र साक्षाद् दिवाकरः ।
देवानां च स्वरूपेण स्थितो यस्मात् तद् उत्तमम् ॥
सौर्यं तीर्थं तद् आख्यातं सर्वक्रतुफलप्रदम् ।
तत्र स्नात्वा रविं दृष्ट्वा पुनर्जन्म न विद्यते ॥
महादेवेन यच्छिन्नं ब्रह्मणः पञ्चमं शिरः ।
क्षेत्रेऽविमुक्ते संस्थाप्य देवतानां हितं कृतम् ॥
ब्रह्मतीर्थे शिरोमात्रं यो दृष्ट्वा गौतमीतटे ।
क्षेत्रेऽविमुक्ते तस्यैव स्थापितं योऽनुपश्यति ।
कपालं ब्रह्मणः पुण्यं ब्रह्महा पूततां व्रजेत् ॥
ब्रह्मोवाच । अविघ्नं तीर्थमाख्यातं सर्वविघ्नविनाशनम् ।
तत्रापि वृत्तमाख्यास्ये शृणु नारद भक्तितः ॥
देवसत्त्रे प्रवृत्ते तु गौतम्याश्चोत्तरे तटे ।
समाप्तिर्नैव सत्त्रस्य सञ्जाता विघ्नदोषतः ॥
ततः सुरगणाः सर्वे मामवोचन् हरिं तदा ।
ततो ध्यानगतोऽहं तान् अवोचं वीक्ष्य कारणम् ॥
विनायककृतैर्विघ्नैर्नैतत् सत्त्रं समाप्यते ।
तस्मात् स्तुवन्तु ते सर्वे आदिदेवं विनायकम् ॥
तथेत्युक्त्वा सुरगणाः स्नात्वा ते गौतमीतटे ।
अस्तुवन् भक्तितो देवा आदिदेवं गणेश्वरम् ॥
देवा ऊचुः । यः सर्वकार्येषु सदा सुराणाम् ।
अपीशविष्ण्वम्बुजसम्भवानाम् ।
पूज्यो नमस्यः परिचिन्तनीयस्- ।
तं विघ्नराजं शरणं व्रजामः ॥
न विघ्नराजेन समोऽस्ति कश्चिद् ।
देवो मनोवाञ्छितसम्प्रदाता ।
निश्चित्य चैतत् त्रिपुरान्तकोऽपि ।
तं पूजयामास वधे पुराणाम् ॥
करोतु सोऽस्माकमविघ्नमस्मिन् ।
महाक्रतौ सत्वरमाम्बिकेयः ।
ध्यातेन येनाखिलदेहभाजाम् ।
पूर्णा भविष्यन्ति मनोभिलाषाः ॥
महोत्सवोऽभूद् अखिलस्य देव्या ।
जातः सुतश्चिन्तितमात्र एव ।
अतोऽवदन् सुरसङ्घाः कृतार्थाः ।
सद्योजातं विघ्नराजं नमन्तः ॥
यो मातुरुत्सङ्गगतोऽथ मात्रा ।
निवार्यमाणोऽपि बलाच्च चन्द्रम् ।
सङ्गोपयामास पितुर्जटासु ।
गणाधिनाथस्य विनोद एषः ॥
पपौ स्तनं मातुरथापि तृप्तो ।
यो भ्रातृमात्सर्यकषायबुद्धिः ।
लम्बोदरस्त्वं भव विघ्नराजो ।
लम्बोदरं नाम चकार शम्भुः ॥
संवेष्टितो देवगणैर्महेशः ।
प्रवर्ततां नृत्यमितीत्युवाच ।
सन्तोषितो नूपुररावमात्राद् ।
गणेश्वरत्वेऽभिषिषेच पुत्रम् ॥
यो विघ्नपाशं च करेण बिभ्रत् ।
स्कन्धे कुठारं च तथा परेण ।
अपूजितो विघ्नमथोऽपि मातुः ।
करोति को विघ्नपतेः समोऽन्यः ॥
धर्मार्थकामादिषु पूर्वपूज्यो ।
देवासुरैः पूज्यत एव नित्यम् ।
यस्यार्चनं नैव विनाशमस्ति ।
तं पूर्वपूज्यं प्रथमं नमामि ॥
यस्यार्चनात् प्रार्थनयानुरूपाम् ।
दृष्ट्वा तु सर्वस्य फलस्य सिद्धिम् ।
स्वतन्त्रसामर्थ्यकृतातिगर्वम् ।
भ्रातृप्रियं त्वाखुरथं तमीडे ॥
यो मातरं सरसैर्नृत्यगीतैस्- ।
तथाभिलाषैरखिलैर्विनोदैः ।
सन्तोषयामास तदातितुष्टम् ।
तं श्रीगणेशं शरणं प्रपद्ये ॥
सुरोपकारैरसुरैश्च युद्धैः ।
स्तोत्रैर्नमस्कारपरैश्च मन्त्रैः ।
पितृप्रसादेन सदा समृद्धम् ।
तं श्रीगणेशं शरणं प्रपद्ये ॥
जये पुराणामकरोत् प्रतीपम् ।
पित्रापि हर्षात् प्रतिपूजितो यः ।
निर्विघ्नतां चापि पुनश्चकार ।
तस्मै गणेशाय नमस्करोमि ॥
ब्रह्मोवाच । इति स्तुतः सुरगणैर्विघ्नेशः प्राह तान् पुनः ॥
गणेश उवाच । इतो निर्विघ्नता सत्त्रे मत्तः स्याद्
असुरारिणः ॥
ब्रह्मोवाच । देवसत्त्रे निवृत्ते तु गणेशः प्राह तान्
सुरान् ॥
गणेश उवाच । स्तोत्रेणानेन ये भक्त्या मां स्तोष्यन्ति यतव्रताः ।
तेषां दारिद्र्यदुःखानि न भवेयुः कदाचन ॥
अत्र ये भक्तितः स्नानं दानं कुर्युरतन्द्रिताः ।
तेषां सर्वाणि कार्याणि भवेयुरिति मन्यताम् ॥
ब्रह्मोवाच । तद्वाक्यसमकालं तु तथेत्यूचुः सुरा अपि ।
निवृत्ते तु मखे तस्मिन् सुरा जग्मुः स्वमालयम् ॥
ततः प्रभृति तत् तीर्थमविघ्नमिति गद्यते ।
सर्वकामप्रदं पुंसां सर्वविघ्नविनाशनम् ॥
ब्रह्मोवाच । शेषतीर्थमिति ख्यातं सर्वकामप्रदायकम् ।
तस्य रूपं प्रवक्ष्यामि यन् मया परिभाषितम् ॥
शेषो नाम महानागो रसातलपतिः प्रभुः ।
सर्वनागैः परिवृतो रसातलमथाभ्यगात् ॥
राक्षसा दैत्यदनुजाः प्रविष्टा ये रसातलम् ।
तैर्निरस्तो भोगिपतिर्मामुवाचाथ विह्वलः ॥
शेष उवाच । रसातलं त्वया दत्तं राक्षसानां ममापि च ।
ते मे स्थानं न दास्यन्ति तस्मात् त्वां शरणं गतः ॥
ततोऽहमब्रवं नागं गौतमीं याहि पन्नग ।
तत्र स्तुत्वा महादेवं लप्स्यसे त्वं मनोरथम् ॥
नान्योऽस्ति लोकत्रितये मनोरथसमर्पकः ।
मद्वाक्यप्रेरितो नागो गङ्गामाप्लुत्य यत्नतः ।
कृताञ्जलिपुटो भूत्वा तुष्टाव त्रिदशेश्वरम् ॥
शेष उवाच । नमस्त्रैलोक्यनाथाय दक्षयज्ञविभेदिने ।
आदिकर्त्रे नमस्तुभ्यं नमस्त्रैलोक्यरूपिणे ॥
नमः सहस्रशिरसे नमः संहारकारिणे ।
सोमसूर्याग्निरूपाय जलरूपाय ते नमः ॥
सर्वदा सर्वरूपाय कालरूपाय ते नमः ।
पाहि शङ्कर सर्वेश पाहि सोमेश सर्वग ।
जगन्नाथ नमस्तुभ्यं देहि मे मनसेप्सितम् ॥
ब्रह्मोवाच । ततो महेश्वरः प्रीतः प्रादान् नागेप्सितान् वरान् ।
विनाशाय सुरारीणां दैत्यदानवरक्षसाम् ॥
शेषाय प्रददौ शूलं जह्यनेनारिपुङ्गवान् ।
ततः प्रोक्तः शिवेनासौ शेषः शूलेन भोगिभिः ॥
रसातलमथो गत्वा निजघान रिपून् रणे ।
निहत्य नागः शूलेन दैत्यदानवराक्षसान् ॥
न्यवर्तत पुनर्देवो यत्र शेषेश्वरो हरः ।
पथा येन समायातो देवं द्रष्टुं स नागराट् ॥
रसातलाद् यत्र देवो बिलं तत्र व्यजायत ।
तस्माद् बिलतलाद् यातं गाङ्गं वार्यतिपुण्यदम् ॥
तद् वारि गङ्गामगमद् गङ्गायाः सङ्गमस्ततः ।
देवस्य पुरतश्चापि कुण्डं तत्र सुविस्तरम् ॥
नागस्तत्राकरोद् धोमं यत्र चाग्निः सदा स्थितः ।
सोष्णं तद् अभवद् वारि गङ्गायास्तत्र सङ्गमः ॥
देवदेवं समाराध्य नागः प्रीतो महायशाः ।
रसातलं ततोऽभीष्टं शिवात् प्राप्य तलं ययौ ॥
ततः प्रभृति तत् तीर्थं नागतीर्थमुदाहृतम् ।
सर्वकामप्रदं पुण्यं रोगदारिद्र्यनाशनम् ॥
आयुर्लक्ष्मीकरं पुण्यं स्नानदानाच्च मुक्तिदम् ।
शृणुयाद् वा पठेद् भक्त्या यो वापि स्मरते तु तत् ॥
तीर्थं शेषेश्वरो यत्र यत्र शक्तिप्रदः शिवः ।
एकविंशतितीर्थानामुभयोस्तत्र तीरयोः ।
शतानि मुनिशार्दूल सर्वसम्पत्प्रदायिनाम् ॥
ब्रह्मोवाच । महानलमिति ख्यातं वडवानलमुच्यते ।
महानलो यत्र देवो वडवा यत्र सा नदी ॥
तत् तीर्थं पुत्र वक्ष्यामि मृत्युदोषजरापहम् ।
पुरासन् नैमिषारण्ये ऋषयः सत्त्रकारिणः ॥
शमितारं च ऋषयो मृत्युं चक्रुस्तपस्विनः ।
वर्तमाने सत्त्रयागे मृत्यौ शमितरि स्थिते ॥
न ममार तदा कश्चिद् उभयं स्थास्नु जङ्गमम् ।
विना पशून् मुनिश्रेष्ठ मर्त्यं चामर्त्यतां गतम् ॥
ततस्त्रिविष्टपे शून्ये मर्त्ये चैवातिसम्भृते ।
मृत्युनोपेक्षिते देवा राक्षसान् ऊचिरे तदा ॥
देवा ऊचुः । गच्छध्वम् ऋषिसत्त्रं तन् नाशयध्वं महाध्वरम् ।
ब्रह्मोवाच । इति देववचः श्रुत्वा प्रोचुस्ते राक्षसाः सुरान् ॥
असुरा ऊचुः । विध्वंसयामस्तं यज्ञमस्माकं किं फलं ततः ।
प्रवर्तते विना हेतुं न कोपि क्वापि जातुचित् ॥
ब्रह्मोवाच । देवा अप्यसुरान् ऊचुर्यज्ञार्धं भवतामपि ।
भवेद् एव ततो यान्तु ऋषीणां सत्त्रमुत्तमम् ॥
ते श्रुत्वा त्वरिताः सर्वे यत्र यज्ञः प्रवर्तते ।
जग्मुस्तत्र विनाशाय देववाक्याद् विशेषतः ॥
तज्ज्ञात्वा ऋषयो मृत्युमाहुः किं कुर्महे वयम् ।
आगता देववचनाद् राक्षसा यज्ञनाशिनः ॥
मृत्युना सह सम्मन्त्र्य नैमिषारण्यवासिनः ।
सर्वे त्यक्त्वा स्वाश्रमं तं शमित्रा सह नारद ॥
अग्निमात्रमुपादाय त्यक्त्वा पात्रादिकं तु यत् ।
क्रतुनिष्पत्तये जग्मुर्गौतमीं प्रति सत्वराः ॥
तत्र स्नात्वा महेशानं रक्षणायोपतस्थिरे ।
कृताञ्जलिपुटास्ते तु तुष्टुवुस्त्रिदशेश्वरम् ॥
ऋषय ऊचुः । यो लीलया विश्वमिदं चकार ।
धाता विधाता भुवनत्रयस्य ।
यो विश्वरूपः सदसत्परो यः ।
सोमेश्वरं तं शरणं व्रजामः ॥
मृत्युरुवाच । इच्छामात्रेण यः सर्वं हन्ति पाति करोति च ।
तमहं त्रिदशेशानं शरणं यामि शङ्करम् ॥
महानलं महाकायं महानागविभूषणम् ।
महामूर्तिधरं देवं शरणं यामि शङ्करम् ॥
ब्रह्मोवाच । ततः प्रोवाच भगवान् मृत्यो का प्रीतिरस्तु
ते ॥
मृत्युरुवाच । राक्षसेभ्यो भयं घोरमापन्नं त्रिदशेश्वर ।
यज्ञमस्मांश्च रक्षस्व यावत् सत्त्रं समाप्यते ॥
ब्रह्मोवाच । तथा चकार भगवांस्त्रिनेत्रो वृषभध्वजः ।
शमित्रा मृत्युना सत्त्रम् ऋषीणां पूर्णतां ययौ ॥
हविषां भागधेयाय आजग्मुरमराः क्रमात् ।
तान् अवोचन् मुनिगणाः सङ्क्षुब्धा मृत्युना सह ॥
ऋषय ऊचुः । अस्मन्मखविनाशाय राक्षसाः प्रेषिता यतः ।
तस्माद् भवद्भ्यः पापिष्ठा राक्षसाः सन्तु शत्रवः ॥
ब्रह्मोवाच । ततः प्रभृति देवानां राक्षसा वैरिणोऽभवन् ।
कृत्यां च वडवां तत्र देवाश्च ऋषयोऽमलाः ॥
मृत्योर्भार्या भव त्वं तामित्युक्त्वा तेऽभ्यषेचयन् ।
अभिषेकोदकं यत् तु सा नदी वडवाभवत् ॥
मृत्युना स्थापितं लिङ्गं महानलमिति श्रुतम् ।
ततः प्रभृति तत् तीर्थं वडवासङ्गमं विदुः ॥
महानलो यत्र देवस्तत् तीर्थं भुक्तिमुक्तिदम् ।
सहस्रं तत्र तीर्थानां सर्वाभीष्टप्रदायिनाम् ।
उभयोस्तीरयोस्तत्र स्मरणाद् अघघातिनाम् ॥
ब्रह्मोवाच । आत्मतीर्थमिति ख्यातं भुक्तिमुक्तिप्रदं नृणाम् ।
तस्य प्रभावं वक्ष्यामि यत्र ज्ञानेश्वरः शिवः ॥
दत्त इत्यपि विख्यातः सोऽत्रिपुत्रो हरप्रियः ।
दुर्वाससः प्रियो भ्राता सर्वज्ञानविशारदः ।
स गत्वा पितरं प्राह विनयेन प्रणम्य च ॥
दत्त उवाच । ब्रह्मज्ञानं कथं मे स्यात् कं पृच्छामि
क्व यामि च ॥
ब्रह्मोवाच । तच्छ्रुत्वात्रिः पुत्रवाक्यं ध्यात्वा
वचनमब्रवीत् ॥
अत्रिरुवाच । गौतमीं पुत्र गच्छ त्वं तत्र स्तुहि महेश्वरम् ।
स तु प्रीतो यदैव स्यात् तदा ज्ञानमवाप्स्यसि ॥
ब्रह्मोवाच । तथेत्युक्त्वा तदात्रेयो गङ्गां गत्वा शुचिर्यतः ।
कृताञ्जलिपुटो भूत्वा भक्त्या तुष्टाव शङ्करम् ॥
दत्त उवाच । संसारकूपे पतितोऽस्मि दैवान् ।
मोहेन गुप्तो भवदुःखपङ्के ।
अज्ञाननाम्ना तमसावृतोऽहम् ।
परं न विन्दामि सुराधिनाथ ॥
भिन्नस्त्रिशूलेन बलीयसाहम् ।
पापेन चिन्ताक्षुरपाटितश्च ।
तप्तोऽस्मि पञ्चेन्द्रियतीव्रतापैः ।
श्रान्तोऽस्मि सन्तारय सोमनाथ ॥
बद्धोऽस्मि दारिद्र्यमयैश्च बन्धैर्।
हतोऽस्मि रोगानलतीव्रतापैः ।
क्रान्तोऽस्म्यहं मृत्युभुजङ्गमेन ।
भीतो भृशं किं करवाणि शम्भो ॥
भवाभवाभ्यामतिपीडितोऽहम् ।
तृष्णाक्षुधाभ्यां च रजस्तमोभ्याम् ।
ईदृक्षया जरया चाभिभूतः ।
पश्यावस्थां कृपया मेऽद्य नाथ ॥
कामेन कोपेन च मत्सरेण ।
दम्भेन दर्पादिभिरप्यनेकैः ।
एकैकशः कष्टगतोऽस्मि विद्धस्- ।
त्वं नाथवद् वारय नाथ शत्रून् ॥
कस्यापि कश्चित् पतितस्य पुंसो ।
दुःखप्रणोदी भवतीति सत्यम् ।
विना भवन्तं मम सोमनाथ ।
कुत्रापि कारुण्यवचोऽपि नास्ति ॥
तावत् स कोपो भयमोहदुःखान्य्।
अज्ञानदारिद्र्यरुजस्तथैव ।
कामादयो मृत्युरपीह यावन् ।
नमः शिवायेति न वच्मि वाक्यम् ॥
न मेऽस्ति धर्मो न च मेऽस्ति भक्तिर्।
नाहं विवेकी करुणा कुतो मे ।
दातासि तेनाशु शरण्य चित्ते ।
निधेहि सोमेति पदं मदीये ॥
याचे न चाहं सुरभूपतित्वम् ।
हृत्पद्ममध्ये मम सोमनाथ ।
श्रीसोमपादाम्बुजसंनिधानम् ।
याचे विचार्यैव च तत् कुरुष्व ॥
यथा तवाहं विदितोऽस्मि पापस्- ।
तथापि विज्ञापनमाशृणुष्व ।
संश्रूयते यत्र वचः शिवेति ।
तत्र स्थितिः स्यान् मम सोमनाथ ॥
गौरीपते शङ्कर सोमनाथ ।
विश्वेश कारुण्यनिधेऽखिलात्मन् ।
संस्तूयते यत्र सदेति तत्र ।
केषामपि स्यात् कृतिनां निवासः ॥
ब्रह्मोवाच । इत्यात्रेयस्तुतिं श्रुत्वा तुतोष भगवान् हरः ।
वरदोऽस्मीति तं प्राह योगिनं विश्वकृद् भवः ॥
आत्रेय उवाच । आत्मज्ञानं च मुक्तिं च भुक्तिं च विपुलां त्वयि ।
तीर्थस्यापि च माहात्म्यं वरोऽयं त्रिदशार्चित ॥
ब्रह्मोवाच । एवमस्त्विति तं शम्भुरुक्त्वा चान्तरधीयत ।
ततः प्रभृति तत् तीर्थमात्मतीर्थं विदुर्बुधाः ।
तत्र स्नानेन दानेन मुक्तिः स्याद् इह नारद ॥
ब्रह्मोवाच । अश्वत्थतीर्थमाख्यातं पिप्पलं च ततः परम् ।
उत्तरे मन्दतीर्थं तु तत्र व्युष्टिमितः शृणु ॥
पुरा त्वगस्त्यो भगवान् दक्षिणाशापतिः प्रभुः ।
देवैस्तु प्रेरितः पूर्वं विन्ध्यस्य प्रार्थनं प्रति ॥
स शनैर्विन्ध्यमभ्यागात् सहस्रमुनिभिर्वृतः ।
तमागत्य नगश्रेष्ठं बहुवृक्षसमाकुलम् ॥
स्पर्धिनं मेरुभानुभ्यां विन्ध्यं शृङ्गशतैर्वृतम् ।
अत्युन्नतं नगं धीरो लोपामुद्रापतिर्मुनिः ॥
कृतातिथ्यो द्विजैः सार्धं प्रशस्य च नगं पुनः ।
इदमाह मुनिश्रेष्ठो देवकार्यार्थसिद्धये ॥
अगस्त्य उवाच । अहं यामि नगश्रेष्ठ मुनिभिस्तत्त्वदर्शिभिः ।
तीर्थयात्रां करोमीति दक्षिणाशां व्रजाम्यहम् ॥
देहि मार्गं नगपते आतिथ्यं देहि याचते ।
यावद् आगमनं मे स्यात् स्थातव्यं तावद् एव हि ॥
नान्यथा भवितव्यं ते तथेत्याह नगोत्तमः ।
आक्रामन् दक्षिणामाशां तैर्वृतो मुनिभिर्मुनिः ॥
शनैः स गौतमीमागात् सत्त्रयागाय दीक्षितः ।
यावत् संवत्सरं सत्त्रमकरोद् ऋषिभिर्वृतः ॥
कैटभस्य सुतौ पापौ राक्षसौ धर्मकण्टकौ ।
अश्वत्थः पिप्पलश्चेति विख्यातौ त्रिदशालये ॥
अश्वत्थोऽश्वत्थरूपेण पिप्पलो ब्रह्मरूपधृक् ।
तावुभावन्तरं प्रेप्सू यज्ञविध्वंसनाय तु ॥
कुरुतां काङ्क्षितं रूपं दानवौ पापचेतसौ ।
अश्वत्थो वृक्षरूपेण पिप्पलो ब्राह्मणाकृतिः ॥
उभौ तौ ब्राह्मणान् नित्यं पीडयेतां तपोधन ।
आलभन्ते च येऽश्वत्थं तांस्तान् अश्नात्यसौ तरुः ॥
पिप्पलः सामगो भूत्वा शिष्यान् अश्नाति राक्षसः ।
तस्माद् अद्यापि विप्रेषु सामगोऽतीव निष्कृपः ॥
क्षीयमाणान् द्विजान् दृष्ट्वा मुनयो राक्षसाविमौ ।
इति बुद्ध्वा महाप्राज्ञा दक्षिणं तीरमाश्रितम् ॥
सौरिं शनैश्चरं मन्दं तपस्यन्तं धृतव्रतम् ।
गत्वा मुनिगणाः सर्वे रक्षःकर्म न्यवेदयन् ॥
सौरिर्मुनिगणान् आह पूर्णे तपसि मे द्विजाः ।
राक्षसौ हन्म्यपूर्णे तु तपस्यक्षम एव हि ॥
पुनः प्रोचुर्मुनिगणा दास्यामस्ते तपो महत् ।
इत्युक्तो ब्राह्मणैः सौरिः कृतमित्याह तान् अपि ॥
सौरिर्ब्राह्मणवेषेण प्रायाद् अश्वत्थरूपिणम् ।
राक्षसं ब्राह्मणो भूत्वा प्रदक्षिणमथाकरोत् ॥
प्रदक्षिणं तु कुर्वाणं मेने ब्राह्मणमेव तम् ।
नित्यवद् राक्षसः पापो भक्षयामास मायया ॥
तस्य कायं समाविश्य चक्षुषान्त्राण्यपश्यत ।
दृष्टः स राक्षसः पापो मन्देन रविसूनुना ॥
भस्मीभूतः क्षणेनैव गिरिर्वज्रहतो यथा ।
अश्वत्थं भस्मसात् कृत्वा अन्यं ब्राह्मणरूपिणम् ॥
राक्षसं पापनिलयमेक एव तमभ्यगात् ।
अधीयानो विप्र इव शिष्यरूपो विनीतवत् ॥
पिप्पलः पूर्ववच्चापि भक्षयामास भानुजम् ।
स भक्षितः पूर्ववच्च कुक्षावन्त्राण्यवैक्षत ॥
तेनालोकितमात्रोऽसौ राक्षसो भस्मसाद् अभूत् ।
उभौ हत्वा भानुसुतः किं कृत्यं मे वदन्त्वथ ॥
मुनयो जातसंहर्षाः सर्व एव तपस्विनः ।
ततः प्रसन्ना ह्यभवन्न् ऋषयोऽगस्त्यपूर्वकाः ॥
वरान् ददुर्यथाकामं सौरये मन्दगामिने ।
स प्रीतो ब्राह्मणान् आह शनिः सूर्यसुतो बली ॥
सौरिरुवाच । मद्द्वारे नियता ये च कुर्वन्त्यश्वत्थलम्भनम् ।
तेषां सर्वाणि कार्याणि स्युः पीडा मद्भवा न च ॥
तीर्थे चाश्वत्थसञ्ज्ञे वै स्नानं कुर्वन्ति ये नराः ।
तेषां सर्वाणि कार्याणि भवेयुरपरो वरः ॥
मन्दवारे तु येऽश्वत्थं प्रातरुत्थाय मानवाः ।
आलभन्ते च तेषां वै ग्रहपीडा व्यपोहतु ॥
ब्रह्मोवाच । ततः प्रभृति तत् तीर्थमश्वत्थं पिप्पलं विदुः ।
तीर्थं शनैश्चरं तत्र तत्रागस्त्यं च सात्त्रिकम् ॥
याज्ञिकं चापि तत् तीर्थं सामगं तीर्थमेव च ।
इत्याद्यष्टोत्तराण्यासन् सहस्राण्यथ षोडश ।
तेषु स्नानं च दानं च सत्त्रयागफलप्रदम् ॥
ब्रह्मोवाच । सोमतीर्थमिति ख्यातं तद् अप्युक्तं महात्मभिः ।
तत्र स्नानेन दानेन सोमपानफलं लभेत् ॥
जगतां मातरः पूर्वमोषध्यो जीवसम्मताः ।
ममापि मातरो देव्यः पूर्वासां पूर्ववत्तराः ॥
आसु प्रतिष्ठितो धर्मः स्वाध्यायो यज्ञकर्म च ।
आभिरेव धृतं सर्वं त्रैलोक्यं सचराचरम् ॥
अशेषरोगोपशमो भवत्याभिरसंशयम् ।
अन्नमेताभिरेव स्याद् अशेषप्राणरक्षणम् ।
अत्रौषध्यो जगद्वन्द्या मामूचुरनहङ्कृताः ॥
ओषध्य ऊचुः । अस्माकं त्वं पतिं देहि राजानं सुरसत्तम ॥
ब्रह्मोवाच । तच्छ्रुत्वा वचनं तासां मयोक्ता ओषधीरिदम् ।
पतिं प्राप्स्यथ सर्वाश्च राजानं प्रीतिवर्धनम् ॥
राजानमिति तच्छ्रुत्वा ता मामूचुः पुनर्मुने ।
गन्तव्यं क्व पुनश्चोक्ता गौतमीं यान्तु मातरः ॥
तुष्टायामथ तस्यां वो राजा स्याल्लोकपूजितः ।
ताश्च गत्वा मुनिश्रेष्ठ तुष्टुवुर्गौतमीं नदीम् ॥
ओषध्य ऊचुः । किं वाकरिष्यन् भववर्तिनो जना ।
नानाघसङ्घाभिभवाच्च दुःखिताः ।
न चागमिष्यद् भवती भुवं चेत् ।
पुण्योदके गौतमि शम्भुकान्ते ॥
को वेत्ति भाग्यं नरदेहभाजाम् ।
महीगतानां सरितामधीशे ।
एषां महापातकसङ्घहन्त्री ।
त्वमम्ब गङ्गे सुलभा सदैव ॥
न ते विभूतिं ननु वेत्ति कोऽपि ।
त्रैलोक्यवन्द्ये जगदम्ब गङ्गे ।
गौरीसमालिङ्गितविग्रहोऽपि ।
धत्ते स्मरारिः शिरसापि यत् त्वाम् ॥
नमोऽस्तु ते मातरभीष्टदायिनि ।
नमोऽस्तु ते ब्रह्ममयेऽघनाशिनि ।
नमोऽस्तु ते विष्णुपदाब्जनिःसृते ।
नमोऽस्तु ते शम्भुजटाविनिःसृते ॥
ब्रह्मोवाच । इत्येवं स्तुवतामीशा किं ददामीत्यवोचत ॥
ओषध्य ऊचुः । पतिं देहि जगन्माता राजानमतितेजसम् ॥
ब्रह्मोवाच । तदोवाच नदी गङ्गा ओषधीस्ता इदं वचः ॥
गङ्गोवाच । अहं चामृतरूपास्मि ओषध्यो मातरोऽमृताः ।
तादृशं चामृतात्मानं पतिं सोमं ददामि वः ॥
ब्रह्मोवाच । देवाश्च ऋषयो वाक्यं मेनिरे सोम एव च ।
ओषध्यश्चापि तद् वाक्यं ततो जग्मुः स्वमालयम् ॥
यत्र चापुर्महौषध्यो राजानममृतात्मकम् ।
सोमं समस्तसन्ताप+ ।पापसङ्घनिवारकम् ॥
सोमतीर्थं तु तत् ख्यातं सोमपानफलप्रदम् ।
तत्र स्नानेन दानेन पितरः स्वर्गमाप्नुयुः ॥
य इदं शृणुयान् नित्यं पठेद् वा भक्तितः स्मरेत् ।
दीर्घमायुरवाप्नोति स पुत्री धनवान् भवेत् ॥
ब्रह्मोवाच । धान्यतीर्थमिति ख्यातं सर्वकामप्रदं नृणाम् ।
सुभिक्षं क्षेमदं पुंसां सर्वापद्विनिवारणम् ॥
ओषध्यः सोमराजानं पतिं प्राप्य मुदान्विताः ।
ऊचुः सर्वस्य लोकस्य गङ्गायाश्चेप्सितं वचः ॥
ओषध्य ऊचुः । वैदिकी पुण्यगाथास्ति यां वै वेदविदो विदुः ।
भूमिं सस्यवतीं कश्चिन् मातरं मातृसम्मिताम् ॥
गङ्गासमीपे यो दद्यात् सर्वकामान् अवाप्नुयात् ।
भूमिं सस्यवतीं गाश्च ओषधीश्च मुदान्वितः ॥
विष्णुब्रह्मेशरूपाय यो दद्याद् भक्तिमान् नरः ।
सर्वं तद् अक्षयं विद्यात् सर्वकामान् अवाप्नुयात् ॥
ओषध्यः सोमराजन्याः सोमश्चाप्योषधीपतिः ।
इति ज्ञात्वा ब्रह्मविद ओषधीर्यः प्रदास्यति ॥
सर्वान् कामान् अवाप्नोति ब्रह्मलोके महीयते ।
ता एव सोमराजन्याः प्रीताः प्रोचुः पुनः पुनः ॥
ओषध्य ऊचुः । योऽस्मान् ददाति गङ्गायां तं राजन् पारयामसि ।
त्वमुत्तमश्चौषधीश त्वदधीनं चराचरम् ॥
ओषधयः संवदन्ते सोमेन सह राज्ञा ।
योऽस्मान् ददाति विप्रेभ्यस्तं राजन् पारयामसि ॥
वयं च ब्रह्मरूपिण्यः प्राणरूपिण्य एव च ।
योऽस्मान् ददाति विप्रेभ्यस्तं राजन् पारयामसि ॥
अस्मान् ददाति यो नित्यं ब्राह्मणेभ्यो जितव्रतः ।
उपास्तिरस्ति सास्माकं तं राजन् पारयामसि ॥
स्थावरं जङ्गमं किञ्चिद् अस्माभिर्व्यापृतं जगत् ।
योऽस्मान् ददाति विप्रेभ्यस्तं राजन् पारयामसि ॥
हव्यं कव्यं यद् अमृतं यत् किञ्चिद् उपभुज्यते ।
तद्गरीयश्च यो दद्यात् तं राजन् पारयामसि ॥
इत्येतां वैदिकीं गाथां यः शृणोति स्मरेत वा ।
पठते भक्तिमापन्नस्तं राजन् पारयामसि ॥
ब्रह्मोवाच । यत्रैषा पठिता गाथा सोमेन सह राज्ञा ।
गङ्गातीरे चौषधीभिर्धान्यतीर्थं तद् उच्यते ॥
ततः प्रभृति तत् तीर्थमौषध्यं सौम्यमेव च ।
अमृतं वेदगाथं च मातृतीर्थं तथैव च ॥
एषु स्नानं जपो होमो दानं च पितृतर्पणम् ।
अन्नदानं तु यः कुर्यात् तद् आनन्त्याय कल्पते ॥
षट्शताधिकसाहस्रं तीर्थानां तीरयोर्द्वयोः ।
सर्वपापनिहन्तृणां सर्वसम्पद्विवर्धनम् ॥
ब्रह्मोवाच । विदर्भासङ्गमं पुण्यं रेवतीसङ्गमं तथा ।
तत्र यद् वृत्तमाख्यास्ये यत् पुराणविदो विदुः ॥
भरद्वाज इति ख्यात ऋषिरासीत् तपोधिकः ।
तस्य स्वसा रेवतीति कुरूपा विकृतस्वरा ॥
तां दृष्ट्वा विकृतां भ्राता भरद्वाजः प्रतापवान् ।
चिन्तया परया युक्तो गङ्गाया दक्षिणे तटे ॥
कस्मै दद्यामिमां कन्यां स्वसारं भीषणाकृतिम् ।
न कश्चित् प्रतिगृह्णाति दातव्या च स्वसा तथा ॥
अहो भूयान् न कस्यापि कन्या दुःखैककारणम् ।
मरणं जीवतोऽप्यस्य प्राणिनस्तु पदे पदे ॥
एवं विमृशतस्तस्य स्वाश्रमे चातिशोभने ।
द्रष्टुं मुनिवरः प्रायाद् भरद्वाजं यतव्रतम् ॥
द्व्यष्टवर्षः शुभवपुः शान्तो दान्तो गुणाकरः ।
नाम्ना कठ इति ख्यातो भरद्वाजं ननाम सः ॥
विधिवत् पूज्य तं विप्रं भरद्वाजः कठं तदा ।
तस्यागमनकार्यं च पप्रच्छ पुरतः स्थितः ॥
कठोऽप्याह भरद्वाजं विद्यार्थ्यहमुपागतः ।
तथा च दर्शनाकाङ्क्षी यद् युक्तं तद् विधीयताम् ॥
भरद्वाजः कठं प्राह अधीष्व यद् अभीप्सितम् ।
पुराणं स्मृतयो वेदा धर्मस्थानान्यनेकशः ॥
सर्वं वेद्मि महाप्राज्ञ रुचिरं वद मा चिरम् ।
कुलीनो धर्मनिरतो गुरुशुश्रूषणे रतः ।
अभिमानी श्रुतधरः शिष्यः पुण्यैरवाप्यते ॥
कठ उवाच । अध्यापयस्व भो ब्रह्मञ् शिष्यं मां वीतकल्मषम् ।
शुश्रूषणरतं भक्तं कुलीनं सत्यवादिनम् ॥
ब्रह्मोवाच । तथेत्युक्त्वा भरद्वाजः प्रादाद् विद्यामशेषतः ।
प्राप्तविद्यः कठः प्रीतो भरद्वाजमथाब्रवीत् ॥
कठ उवाच । इच्छेयं दक्षिणां दातुं गुरो तव मनःप्रियाम् ।
वदस्व दुर्लभं वापि गुरो तुभ्यं नमोऽस्तु ते ॥
विद्यां प्राप्यापि ये मोहात् स्वगुरोः पारितोषिकम् ।
न प्रयच्छन्ति निरयं ते यान्त्याचन्द्रतारकम् ॥
भरद्वाज उवाच । गृहाण कन्यां विधिवद् भार्यां कुरु मम स्वसाम् ।
अस्यां प्रीत्या वर्तितव्यं याचेयं दक्षिणामिमाम् ॥
कठ उवाच । भ्रातृवत् पुत्रवच्चापि शिष्यः स्यात् तु गुरोः सदा ।
गुरुश्च पितृवच्च स्यात् सम्बन्धोऽत्र कथं भवेत् ॥
भरद्वाज उवाच । मद्वाक्यं कुरु सत्यं त्वं ममाज्ञा तव दक्षिणा ।
सर्वं स्मृत्वा कठाद्य त्वं रेवतीं भर तन्मनाः ॥
ब्रह्मोवाच । तथेत्युक्त्वा गुरोर्वाक्यात् कठो जग्राह पाणिना ।
रेवतीं विधिवद् दत्तां तां समीक्ष्य कठस्त्वथ ॥
तत्रैव पूजयामास देवेशं शङ्करं तदा ।
रेवत्या रूपसम्पत्त्यै शिवप्रीत्यै च रेवती ॥
सुरूपा चारुसर्वाङ्गी न रूपेणोपमीयते ।
अभिषेकोदकं तत्र रेवत्या यद् विनिःसृतम् ॥
साभवत् तत्र गङ्गायां तस्मात् तन्नामतो नदी ।
रेवतीति समाख्याता रूपसौभाग्यदायिनी ॥
पुनर्दर्भैश्च विविधैरभिषेकं चकार सः ।
पुण्यरूपत्वसंसिद्ध्यै विदर्भा तद् अभून् नदी ॥
श्रद्धया सङ्गमे स्नात्वा रेवतीगङ्गयोर्नरः ।
सर्वपापविनिर्मुक्तो विष्णुलोके महीयते ॥
तथा विदर्भागौतम्योः सङ्गमे श्रद्धया मुने ।
स्नानं करोत्यसौ याति भुक्तिं मुक्तिं च तत्क्षणात् ॥
उभयोस्तीरयोस्तत्र तीर्थानां शतमुत्तमम् ।
सर्वपापक्षयकरं सर्वसिद्धिप्रदायकम् ॥
ब्रह्मोवाच । पूर्णतीर्थमिति ख्यातं गङ्गाया उत्तरे तटे ।
तत्र स्नात्वा नरोऽज्ञानात् तथापि शुभमाप्नुयात् ॥
पूर्णतीर्थस्य माहात्म्यं वर्ण्यते केन जन्तुना ।
स्वयं संस्थीयते यत्र चक्रिणा च पिनाकिना ॥
पुरा धन्वन्तरिर्नाम कल्पादावायुषः सुतः ।
इष्ट्वा बहुविधैर्यज्ञैरश्वमेधपुरःसरैः ॥
दत्त्वा दानान्यनेकानि भुक्त्वा भोगांश्च पुष्कलान् ।
विज्ञाय भोगवैषम्यं परं वैराग्यमाश्रितः ॥
गिरिशृङ्गेऽम्बुधेः पारे तथा गङ्गानदीतटे ।
शिवविष्ण्वोर्गृहे वापि विशेषात् पुण्यसङ्गमे ॥
तप्तं हुतं च जप्तं च सर्वमक्षयतां व्रजेत् ।
धन्वन्तरिरिति ज्ञात्वा तत्र तेपे तपो महत् ॥
ज्ञानवैराग्यसम्पन्नो भीमेशचरणाश्रयः ।
तपश्चकार विपुलं गङ्गासागरसङ्गमे ॥
पुरा च निकृतो राज्ञा रणं हित्वा महासुरः ।
सहस्रमेकं वर्षाणां समुद्रं प्राविशद् भयात् ॥
धन्वन्तरौ वनं प्राप्ते राज्यं प्राप्ते तु तत्सुते ।
विरागं च गते राज्ञि ततः प्रायाद् अथार्णवात् ॥
तपस्यन्तं तमो नाम बलवान् असुरो मुने ।
गङ्गातीरं समाश्रित्य राजा धन्वन्तरिर्यतः ॥
जपहोमरतो नित्यं ब्रह्मज्ञानपरायणः ।
तं रिपुं नाशयामीति तमः प्रायाद् अथार्णवात् ॥
नाशितो बहुशोऽनेन राज्ञा बलवता त्वहम् ।
तं रिपुं नाशयामीति तमः प्रायाद् अथार्णवात् ॥
मायया प्रमदारूपं कृत्वा राजानमभ्यगात् ।
नृत्यगीतवती सुभ्रूर्हसन्ती चारुदर्शना ॥
तां दृष्ट्वा चारुसर्वाङ्गीं बहुकालं नयान्विताम् ।
शान्तामनुव्रतां भक्तां कृपया चाब्रवीन् नृपः ॥
नृप उवाच । कासि त्वं कस्य हेतोर्वा वर्तसे गहने वने ।
कं दृष्ट्वा हर्षसीव त्वं वद कल्याणि पृच्छते ॥
ब्रह्मोवाच । प्रमदा चापि तद्वाक्यं श्रुत्वा राजानमब्रवीत् ॥
प्रमदोवाच । त्वयि तिष्ठति को लोके हेतुर्हर्षस्य मे भवेत् ।
अहमिन्द्रस्य या लक्ष्मीस्त्वां दृष्ट्वा कामसम्भृतम् ॥
हर्षाच्चरामि पुरतो राजंस्तव पुनः पुनः ।
अगण्यपुण्यविरहाद् अहं सर्वस्य दुर्लभा ॥
ब्रह्मोवाच । एतद् वचो निशम्याशु तपस्त्यक्त्वा सुदुष्करम् ।
तामेव मनसा ध्यायंस्तन्निष्ठस्तत्परायणः ॥
तदेकशरणो राजा बभूव स यदा तमः ।
अन्तर्धानं गतो ब्रह्मन् नाशयित्वा तपो बृहत् ॥
एतस्मिन्न् अन्तरेऽहं वै वरान् दातुं समभ्यगाम् ।
तं दृष्ट्वा विह्वलीभूतं तपोभ्रष्टं यथा मृतम् ॥
तमाश्वास्याथ विविधैर्हेतुभिर्नृपसत्तमम् ।
तव शत्रुस्तमो नाम कृत्वा तां तपसश्च्युतिम् ॥
चरितार्थो गतो राजन् न त्वं शोचितुमर्हसि ।
आनन्दयन्ति प्रमदास्तापयन्ति च मानवम् ॥
सर्वा एव विशेषेण किमु मायामयी तु सा ।
ततः कृताञ्जली राजा मामाह विगतभ्रमः ॥
राजोवाच । किं करोमि कथं ब्रह्मंस्तपसः पारमाप्नुयाम् ॥
ब्रह्मोवाच । ततस्तस्योत्तरं प्रादां देवदेवं जनार्दनम् ।
स्तुहि सर्वप्रयत्नेन ततः सिद्धिमवाप्स्यसि ॥
स ह्यशेषजगत्स्रष्टा वेदवेद्यः पुरातनः ।
सर्वार्थसिद्धिदः पुंसां नान्योऽस्ति भुवनत्रये ॥
स जगाम नगश्रेष्ठं हिमवन्तं नृपोत्तमः ।
कृताञ्जलिपुटो भूत्वा विष्णुं तुष्टाव भक्तितः ॥
धन्वन्तरिरुवाच । जय विष्णो जयाचिन्त्य जय जिष्णो जयाच्युत ।
जय गोपाल लक्ष्मीश जय कृष्ण जगन्मय ॥
जय भूतपते नाथ जय पन्नगशायिने ।
जय सर्वग गोविन्द जय विश्वकृते नमः ॥
जय विश्वभुजे देव जय विश्वधृते नमः ।
जयेश सदसत् त्वं वै जय माधव धर्मिणे ॥
जय कामद काम त्वं जय राम गुणार्णव ।
जय पुष्टिद पुष्टीश जय कल्याणदायिने ॥
जय भूतप भूतेश जय मानविधायिने ।
जय कर्मद कर्म त्वं जय पीताम्बरच्छद ॥
जय सर्वेश सर्वस्त्वं जय मङ्गलरूपिणे ।
जय सत्त्वाधिनाथाय जय वेदविदे नमः ॥
जय जन्मद जन्मिस्थ परमात्मन् नमोऽस्तु ते ।
जय मुक्तिद मुक्तिस्त्वं जय भुक्तिद केशव ॥
जय लोकद लोकेश जय पापविनाशन ।
जय वत्सल भक्तानां जय चक्रधृते नमः ॥
जय मानद मानस्त्वं जय लोकनमस्कृत ।
जय धर्मद धर्मस्त्वं जय संसारपारग ॥
जय अन्नद अन्नं त्वं जय वाचस्पते नमः ।
जय शक्तिद शक्तिस्त्वं जय जैत्रवरप्रद ॥
जय यज्ञद यज्ञस्त्वं जय पद्मदलेक्षण ।
जय दानद दानं त्वं जय कैटभसूदन ॥
जय कीर्तिद कीर्तिस्त्वं जय मूर्तिद मूर्तिधृक् ।
जय सौख्यद सौख्यात्मञ् जय पावनपावन ॥
जय शान्तिद शान्तिस्त्वं जय शङ्करसम्भव ।
जय पानद पानस्त्वं जय ज्योतिःस्वरूपिणे ॥
जय वामन वित्तेश जय धूमपताकिने ।
जय सर्वस्य जगतो दातृमूर्ते नमोऽस्तु ते ॥
त्वमेव लोकत्रयवर्तिजीव+ ।
निकायसङ्क्लेशविनाशदक्ष ।
श्रीपुण्डरीकाक्ष कृपानिधे त्वम् ।
निधेहि पाणिं मम मूर्ध्नि विष्णो ॥
ब्रह्मोवाच । एवं स्तुवन्तं भगवाञ् शङ्खचक्रगदाधरः ।
वरेण च्छन्दयामास सर्वकामसमृद्धिदः ॥
धन्वन्तरिः प्रीतमना वरदानेन चक्रिणः ।
वरदानाय देवेशं गोविन्दं संस्थितं पुरः ॥
तमाह नृपतिः प्रह्वः सुरराज्यं ममेप्सितम् ।
तच्च दत्तं त्वया विष्णो प्राप्तोऽस्मि कृतकृत्यताम् ॥
स्तुतः सम्पूजितो विष्णुस्तत्रैवान्तरधीयत ।
तथैव त्रिदशेशत्वमवाप नृपतिः क्रमात् ॥
प्रागर्जितानेककर्म+ ।परिपाकवशात् ततः ।
त्रिःकृत्वो नाशमगमत् सहस्राक्षः स्वकात् पदात् ॥
नहुषाद् वृत्रहत्यायाः सिन्धुसेनवधात् ततः ।
अहल्यायां च गमनाद् येन केन च हेतुना ॥
स्मारं स्मारं तत् तद् इन्द्रश्चिन्तासन्तापदुर्मनाः ।
ततः सुरपतिः प्राह वाचस्पतिमिदं वचः ॥
इन्द्र उवाच । हेतुना केन वागीश भ्रष्टराज्यो भवाम्यहम् ।
मध्ये मध्ये पदभ्रंशाद् वरं निःश्रीकता नृणाम् ॥
गहनां कर्मणां जीव+ ।गतिं को वेत्ति तत्त्वतः ।
रहस्यं सर्वभावानां ज्ञातुं नान्यः प्रगल्भते ॥
ब्रह्मोवाच । बृहस्पतिर्हरिं प्राह ब्रह्माणं पृच्छ गच्छ तम् ।
स तु जानाति यद् भूतं भविष्यच्चापि वर्तनम् ॥
स तु वक्ष्यति येनेदं जातं तच्च महामते ।
तावागत्य महाप्राज्ञौ नमस्कृत्य ममान्तिकम् ।
कृताञ्जलिपुटो भूत्वा मामूचतुरिदं वचः ॥
इन्द्रबृहस्पती ऊचतुः । भगवन् केन दोषेण शचीभर्ता उदारधीः ।
राज्यात् प्रभ्रश्यते नाथ संशयं छेत्तुमर्हसि ॥
ब्रह्मोवाच । तदाहमब्रवं ब्रह्मंश्चिरं ध्यात्वा बृहस्पतिम् ।
खण्डधर्माख्यदोषेण तेन राज्यपदाच्च्युतः ॥
देशकालादिदोषेण श्रद्धामन्त्रविपर्ययात् ।
यथावद्दक्षिणादानाद् असद्द्रव्यप्रदानतः ॥
देवभूदेवतावज्ञा+ ।पातकाच्च विशेषतः ।
यत् खण्डत्वं स्वधर्मस्य देहिनामुपजायते ॥
तेनातिमानसस्तापः पदहानिश्च दुस्त्यजा ।
कृतोऽपि धर्मोऽनिष्टाय जायते क्षुब्धचेतसा ॥
कार्यस्य न भवेत् सिद्ध्यै तस्माद् अव्याकुलाय च ।
असम्पूर्णे स्वधर्मे हि किमनिष्टं न जायते ॥
ताभ्यां यत् पूर्ववृत्तान्तं तद् अप्युक्तं मयानघ ।
आयुषस्तु सुतः श्रीमान् धन्वन्तरिरुदारधीः ॥
तमसा च कृतं विघ्नं विष्णुना तच्च नाशितम् ।
पूर्वजन्मसु वृत्तान्तमित्यादि परिकीर्तितम् ॥
तच्छ्रुत्वा विस्मितौ चोभौ मामेव पुनरूचतुः ॥
इन्द्रबृहस्पती ऊचतुः । तद्दोषप्रतिबन्धस्तु केन
स्यात् सुरसत्तम ॥
ब्रह्मोवाच । पुनर्ध्यात्वा ताववदं श्रूयतां दोषकारकम् ।
कारणं सर्वसिद्धीनां दुःखसंसारतारणम् ॥
शरणं तप्तचित्तानां निर्वाणं जीवतामपि ।
गत्वा तु गौतमीं देवीं स्तूयेतां हरिशङ्करौ ॥
नोपायोऽन्योऽस्ति संशुद्ध्यै तौ तां हित्वा जगत्त्रये ।
तदैव जग्मतुरुभौ गौतमीं मुनिसत्तम ।
स्नातौ कृतक्षणौ चोभौ देवौ तुष्टुवतुर्मुदा ॥
इन्द्र उवाच । नमो मत्स्याय कूर्माय वराहाय नमो नमः ।
नरसिंहाय देवाय वामनाय नमो नमः ॥
नमोऽस्तु हयरूपाय त्रिविक्रम नमोऽस्तु ते ।
नमोऽस्तु बुद्धरूपाय रामरूपाय कल्किने ॥
अनन्तायाच्युतायेश जामदग्न्याय ते नमः ।
वरुणेन्द्रस्वरूपाय यमरूपाय ते नमः ॥
परमेशाय देवाय नमस्त्रैलोक्यरूपिणे ।
बिभ्रत्सरस्वतीं वक्त्रे सर्वज्ञोऽसि नमोऽस्तु ते ॥
लक्ष्मीवान् अस्यतो लक्ष्मीं बिभ्रद् वक्षसि चानघ ।
बहुबाहूरुपादस्त्वं बहुकर्णाक्षिशीर्षकः ।
त्वामेव सुखिनं प्राप्य बहवः सुखिनोऽभवन् ॥
तावन् निःश्रीकता पुंसां मालिन्यं दैन्यमेव वा ।
यावन् न यान्ति शरणं हरे त्वां करुणार्णवम् ॥
बृहस्पतिरुवाच । सूक्ष्मं परं जोतिरनन्तरूपम् ।
ओङ्कारमात्रं प्रकृतेः परं यत् ।
चिद्रूपमानन्दमयं समस्तम् ।
एवं वदन्तीश मुमुक्षवस्त्वाम् ॥
आराधयन्त्यत्र भवन्तमीशम् ।
महामखैः पञ्चभिरप्यकामाः ।
संसारसिन्धोः परमाप्तकामा ।
विशन्ति दिव्यं भुवनं वपुस्ते ॥
सर्वेषु सत्त्वेषु समत्वबुद्ध्या ।
संवीक्ष्य षट्सूर्मिषु शान्तभावाः ।
ज्ञानेन ते कर्मफलानि हित्वा ।
ध्यानेन ते त्वां प्रविशन्ति शम्भो ॥
न जातिधर्माणि न वेदशास्त्रम् ।
न ध्यानयोगो न समाधिधर्मः ।
रुद्रं शिवं शङ्करं शान्तिचित्तम् ।
भक्त्या देवं सोममहं नमस्ये ॥
मूर्खोऽपि शम्भो तव पादभक्त्या ।
समाप्नुयान् मुक्तिमयीं तनुं ते ।
ज्ञानेषु यज्ञेषु तपःसु चैव ।
ध्यानेषु होमेषु महाफलेषु ॥
सम्पन्नमेतत् फलमुत्तमं यत् ।
सोमेश्वरे भक्तिरहर्निशं यत् ।
सर्वस्य जीवस्य सदा प्रियस्य ।
फलस्य दृष्टस्य तथा श्रुतस्य ॥
स्वर्गस्य मोक्षस्य जगन्निवास ।
सोपानपङ्क्तिस्तव भक्तिरेषा ।
त्वत्पादसम्प्राप्तिफलाप्तये तु ।
सोपानपङ्क्तिं न वदन्ति धीराः ॥
तस्माद् दयालो मम भक्तिरस्तु ।
नैवास्त्युपायस्तव रूपसेवा ।
आत्मीयमालोक्य महत्त्वमीश ।
पापेषु चास्मासु कुरु प्रसादम् ॥
स्थूलं च सूक्ष्मं त्वमनादि नित्यम् ।
पिता च माता यद् असच्च सच्च ।
एवं स्तुतो यः श्रुतिभिः पुराणैर्।
नमामि सोमेश्वरमीशितारम् ॥
ब्रह्मोवाच । ततः प्रीतौ हरिहरावूचतुस्त्रिदशेश्वरौ ॥
हरिहरावूचतुः । व्रियतां यन् मनोभीष्टं यद् वरं
चातिदुर्लभम् ॥
ब्रह्मोवाच । इन्द्रः प्राह सुरेशानं मद्राज्यं तु पुनः पुनः ।
जायते भ्रश्यते चैव तत् पापमुपशाम्यताम् ॥
यथा स्थिरोऽहं राज्ये स्यां सर्वं स्यान् निश्चलं मम ।
सुप्रीतौ यदि देवेशौ सर्वं स्यान् निश्चलं सदा ॥
तथेति हरिवाक्यं तावभिनन्द्येदमूचतुः ।
परं प्रसादमापन्नौ तावालोक्य स्मिताननौ ॥
निरपायनिराधार+ ंइर्विकारस्वरूपिणौ ।
शरण्यौ सर्वलोकानां भुक्तिमुक्तिप्रदावुभौ ॥
हरिहरावूचतुः । त्रिदैवत्यं महातीर्थं गौतमी वाञ्छितप्रदा ।
तस्यामनेन मन्त्रेण कुरुतां स्नानमादरात् ॥
अभिषेकं महेन्द्रस्य मङ्गलाय बृहस्पतिः ।
करोतु संस्मरन्न् आवां सम्पदां स्थैर्यसिद्धये ॥
इह जन्मनि पूर्वस्मिन् यत् किञ्चित् सुकृतं कृतम् ।
तत् सर्वं पूर्णतामेतु गोदावरि नमोऽस्तु ते ॥
एवं स्मृत्वा तु यः कश्चिद् गौतम्यां स्नानमाचरेत् ।
आवाभ्यां तु प्रसादेन धर्मः सम्पूर्णतामियात् ।
पूर्वजन्मकृताद् दोषात् स मुक्तः पुण्यवान् भवेत् ॥
ब्रह्मोवाच । तथेति चक्रतुः प्रीतौ सुरेन्द्रधिषणौ ततः ।
महाभिषेकमिन्द्रस्य चकार द्युसदां गुरुः ॥
तेनाभूद् या नदी पुण्या मङ्गलेत्युदिता तु सा ।
तया च सङ्गमः पुण्यो गङ्गायाः शुभदस्त्वसौ ॥
इन्द्रेण संस्तुतो विष्णुः प्रत्यक्षोऽभूज्जगन्मयः ।
त्रिलोकसम्मितां शक्रो भूमिं लेभे जगत्पतेः ॥
तन्नाम्ना चापि विख्यातो गोविन्द इति तत्र च ।
त्रिलोकसम्मिता लब्धा तेन गौर्वज्रधारिणा ॥
दत्ता च हरिणा तत्र गोविन्दस्तद् अभूद् धरिः ।
त्रैलोक्यराज्यं यत् प्राप्तं हरिणा च हरेर्मुने ॥
निश्चलं येन सञ्जातं देवदेवान् महेश्वरात् ।
बृहस्पतिर्देवगुरुर्यत्रास्तौषीन् महेश्वरम् ॥
राज्यस्य स्थिरभावाय देवेन्द्रस्य महात्मनः ।
सिद्धेश्वरस्तत्र देवो लिङ्गं तु त्रिदशार्चितम् ॥
ततः प्रभृति तत् तीर्थं गोविन्दमिति विश्रुतम् ।
मङ्गलासङ्गमं चैव पूर्णतीर्थं ततः परम् ॥
इन्द्रतीर्थमिति ख्यातं बार्हस्पत्यं च विश्रुतम् ।
यत्र सिद्धेश्वरो देवो विष्णुर्गोविन्द एव च ॥
तेषु स्नानं च दानं च यत् किञ्चित् सुकृतार्जनम् ।
सर्वं तद् अक्षयं विद्यात् पितृणामतिवल्लभम् ॥
शृणोति यश्चापि पठेद् यश्च स्मरति नित्यशः ।
तस्य तीर्थस्य माहात्म्यं भ्रष्टराज्यप्रदायकम् ॥
सप्तत्रिंशत् सहस्राणि तीर्थानां तीरयोर्द्वयोः ।
उभयोर्मुनिशार्दूल सर्वसिद्धिप्रदायिनाम् ॥
न पूर्णतीर्थसदृशं तीर्थमस्ति महाफलम् ।
निष्फलं तस्य जन्मादि यो न सेवेत तन् नरः ॥
ब्रह्मोवाच । रामतीर्थमिति ख्यातं भ्रूणहत्याविनाशनम् ।
तस्य श्रवणमात्रेण सर्वपापैः प्रमुच्यते ॥
इक्ष्वाकुवंशप्रभवः क्षत्रियो लोकविश्रुतः ।
बलवान् मतिमाञ् शूरो यथा शक्रः पुरन्दरः ॥
पितृपैतामहं राज्यं कुर्वन्न् आस्ते यथा बलिः ।
तस्य तिस्रो महिष्यः स्यू राज्ञो दशरथस्य हि ॥
कौशल्या च सुमित्रा च कैकेयी च महामते ।
एताः कुलीनाः सुभगा रूपलक्षणसंयुताः ॥
तस्मिन् राजनि राज्ये तु स्थितेऽयोध्यापतौ मुने ।
वसिष्ठे ब्रह्मविच्छ्रेष्ठे पुरोधसि विशेषतः ॥
न च व्याधिर्न दुर्भिक्षं न चावृष्टिर्न चाधयः ।
ब्रह्मक्षत्रविशां नित्यं शूद्राणां च विशेषतः ॥
आश्रमाणां तु सर्वेषामानन्दोऽभूत् पृथक् पृथक् ।
तस्मिञ् शासति राजेन्द्र इक्ष्वाकूणां कुलोद्वहे ॥
देवानां दानवानां तु राज्यार्थे विग्रहोऽभवत् ।
क्वापि तत्र जयं प्रापुर्देवाः क्वापि तथेतरे ॥
एवं प्रवर्तमाने तु त्रैलोक्यमतिपीडितम् ।
अभून् नारद तत्राहमवदं दैत्यदानवान् ॥
देवांश्चापि विशेषेण न कृतं तैर्मदीरितम् ।
पुनश्च सङ्गरस्तेषां बभूव सुमहान् मिथः ॥
विष्णुं गत्वा सुराः प्रोचुस्तथेशानं जगन्मयम् ।
तावूचतुरुभौ देवान् असुरान् दैत्यदानवान् ॥
तपसा बलिनो यान्तु पुनः कुर्वन्तु सङ्गरम् ।
तथेत्याहुर्ययुः सर्वे तपसे नियतव्रताः ॥
ययुस्तु राक्षसान् देवाः पुनस्ते मत्सरान्विताः ।
देवानां दानवानां च सङ्गरोऽभूत् सुदारुणः ॥
न तत्र देवा जेतारो नैव दैत्याश्च दानवाः ।
संयुगे वर्तमाने तु वाग् उवाचाशरीरिणी ॥
आकाशवाग् उवाच । येषां दशरथो राजा ते जेतारो न
चेतरे ॥
ब्रह्मोवाच । इति श्रुत्वा जयायोभौ जग्मतुर्देवदानवौ ।
तत्र वायुस्त्वरन् प्राप्तो राजानमवदत् तदा ॥
वायुरुवाच । आगन्तव्यं त्वया राजन् देवदानवसङ्गरे ।
यत्र राजा दशरथो जयस्तत्रेति विश्रुतम् ॥
तस्मात् त्वं देवपक्षे स्या भवेयुर्जयिनः सुराः ॥
ब्रह्मोवाच । तद् वायुवचनं श्रुत्वा राजा दशरथो नृपः ।
आगम्यते मया सत्यं गच्छ वायो यथासुखम् ॥
गते वायौ तदा दैत्या आजग्मुर्भूपतिं प्रति ।
तेऽप्यूचुर्भगवन्न् अस्मत्+ ।साहाय्यं कर्तुमर्हसि ॥
राजन् दशरथ श्रीमन् विजयस्त्वयि संस्थितः ।
तस्मात् त्वं वै दैत्यपतेः साहाय्यं कर्तुमर्हसि ॥
ततः प्रोवाच नृपतिर्वायुना प्रार्थितः पुरा ।
प्रतिज्ञातं मया तच्च यान्तु दैत्याश्च दानवाः ॥
स तु राजा तथा चक्रे गत्वा चैव त्रिविष्टपम् ।
युद्धं चक्रे तथा दैत्यैर्दानवैः सह राक्षसैः ॥
पश्यत्सु देवसङ्घेषु नमुचेर्भ्रातरस्तदा ।
विविधुर्निशितैर्बाणैरथाक्षं नृपतेस्तथा ॥
भिन्नाक्षं तं रथं राजा न जानाति स सम्भ्रमात् ।
राजान्तिके स्थिता सुभ्रूः कैकेय्याज्ञायि नारद ॥
न ज्ञापितं तया राज्ञे स्वयमालोक्य सुव्रता ।
भग्नमक्षं समालक्ष्य चक्रे हस्तं तदा स्वकम् ॥
अक्षवन् मुनिशार्दूल तद् एतन् महद् अद्भुतम् ।
रथेन रथिनां श्रेष्ठस्तया दत्तकरेण च ॥
जितवान् दैत्यदनुजान् देवैः प्राप्य वरान् बहून् ।
ततो देवैरनुज्ञातस्त्वयोध्यां पुनरभ्यगात् ॥
स तु मध्ये महाराजो मार्गे वीक्ष्य तदा प्रियाम् ।
कैकेय्याः कर्म तद् दृष्ट्वा विस्मयं परमं गतः ॥
ततस्तस्यै वरान् प्रादात् त्रींस्तु नारद सा अपि ।
अनुमान्य नृपप्रोक्तं कैकेयी वाक्यमब्रवीत् ॥
कैकेय्युवाच । त्वयि तिष्ठन्तु राजेन्द्र त्वया दत्ता वरा
अमी ॥
ब्रह्मोवाच । विभूषणानि राजेन्द्रो दत्त्वा स प्रियया सह ।
रथेन विजयी राजा ययौ स्वनगरं सुखी ॥
योषितां किमदेयं हि प्रियाणामुचितागमे ।
स कदाचिद् दशरथो मृगयाशीलिभिर्वृतः ॥
अटन्न् अरण्ये शर्वर्यां वारिबन्धमथाकरोत् ।
सप्तव्यसनहीनेन भवितव्यं तु भूभुजा ॥
इति जानन्न् अपि च तच्चकार तु विधेर्वशात् ।
गर्तं प्रविश्य पानार्थमागतान् निशितैः शरैः ॥
मृगान् हन्ति महाबाहुः शृणु कालविपर्ययम् ।
गर्तं प्रविष्टे नृपतौ तस्मिन्न् एव नगोत्तमे ॥
वृद्धो वैश्रवणो नाम न शृणोति न पश्यति ।
तस्य भार्या तथाभूता तावब्रूतां तदा सुतम् ॥
मातापितरावूचतुः । आवां तृषार्तौ रात्रिश्च कृष्णा
चापि प्रवर्तते ।
वृद्धानां जीवितं कृत्स्नं बालस्त्वमसि पुत्रक ॥
अन्धानां बधिराणां च वृद्धानां धिक् च जीवितम् ।
जराजर्जरदेहानां धिग् धिक् पुत्रक जीवितम् ॥
तावत् पुम्भिर्जीवितव्यं यावल्लक्ष्मीर्दृढं वपुः ।
यावद् आज्ञाप्रतिहता तीर्थादावन्यथा मृतिः ॥
ब्रह्मोवाच । इत्येतद् वचनं श्रुत्वा वृद्धयोर्गुरुवत्सलः ।
पुत्रः प्रोवाच तद् दुःखं गिरा मधुरया हरन् ॥
पुत्र उवाच । मयि जीवति किं नाम युवयोर्दुःखमीदृशम् ।
न हरत्यात्मजः पित्रोर्यश्चरित्रैर्मनोरुजम् ॥
तेन किं तनुजेनेह कुलोद्वेगविधायिना ॥
ब्रह्मोवाच । इत्युक्त्वा पितरौ नत्वा तावाश्वास्य महामनाः ।
तरुस्कन्धे समारोप्य वृद्धौ च पितरौ तदा ॥
हस्ते गृहीत्वा कलशं जगाम ऋषिपुत्रकः ।
स ऋषिर्न तु राजानं जानाति नृपतिर्द्विजम् ॥
उभौ सरभसौ तत्र द्विजो वारि समाविशत् ।
सत्वरं कलशे न्युब्जे वारि गृह्णन्तमाशुगैः ॥
द्विजं राजा द्विपं मत्वा विव्याध निशितैः शरैः ।
वनद्विपोऽपि भूपानामवध्यस्तद् विदन्न् अपि ॥
विव्याध तं नृपः कुर्यान् न किं किं विधिवञ्चितः ।
स विद्धो मर्मदेशे तु दुःखितो वाक्यमब्रवीत् ॥
द्विज उवाच । केनेदं दुःखदं कर्म कृतं सद्ब्राह्मणस्य मे ।
मैत्रो ब्राह्मण इत्युक्तो नापराधोऽस्ति कश्चन ॥
ब्रह्मोवाच । तद् एतद् वचनं श्रुत्वा मुनेरार्तस्य भूपतिः ।
निश्चेष्टश्च निरुत्साहो शनैस्तं देशमभ्यगात् ॥
तं तु दृष्ट्वा द्विजवरं ज्वलन्तमिव तेजसा ।
असावप्यभवत् तत्र सशल्य इव मूर्च्छितः ॥
आत्मानमात्मना कृत्वा स्थिरं राजाब्रवीद् इदम् ॥
राजोवाच । को भवान् द्विजशार्दूल किमर्थमिह चागतः ।
वद पापकृते मह्यं वद मे निष्कृतिं पराम् ॥
ब्रह्महा वर्णिभिः किन्तु श्वपचैरपि जातुचित् ।
न स्प्रष्टव्यो महाबुद्धे द्रष्टव्यो न कदाचन ॥
ब्रह्मोवाच । तद् राजवचनं श्रुत्वा मुनिपुत्रोऽब्रवीद्
वचः ॥
मुनिपुत्र उवाच । उत्क्रमिष्यन्ति मे प्राणा अतो वक्ष्यामि किञ्चन ।
स्वच्छन्दवृत्तिताज्ञाने विद्धि पाकं च कर्मणाम् ॥
आत्मार्थं तु न शोचामि वृद्धौ तु पितरौ मम ।
तयोः शुश्रूषकः कः स्याद् अन्धयोरेकपुत्रयोः ॥
विना मया महारण्ये कथं तौ जीवयिष्यतः ।
ममाभाग्यमहो कीदृक् पितृशुश्रूषणे क्षतिः ॥
जाता मेऽद्य विना प्राणैर्हा विधे किं कृतं त्वया ।
तथापि गच्छ तत्र त्वं गृहीतकलशस्त्वरन् ॥
ताभ्यां देह्युदपानं त्वं यथा तौ न मरिष्यतः ॥
ब्रह्मोवाच । इत्येवं ब्रुवतस्तस्य गताः प्राणा महावने ।
विसृज्य सशरं चापमादाय कलशं नृपः ॥
तत्रागात् स तु वेगेन यत्र वृद्धौ महावने ।
वृद्धौ चापि तदा रात्रौ तावन्योन्यं समूचतुः ॥
वृद्धावूचतुः । उद्विग्नः कुपितो वा स्याद् अथवा भक्षितः कथम् ।
न प्राप्तश्चावयोर्यष्टिः किं कुर्मः का गतिर्भवेत् ॥
न कोपि तादृशः पुत्रो विद्यते सचराचरे ।
यः पित्रोरन्यथा वाक्यं न करोत्यपि निन्दितः ॥
वज्राद् अपि कठोरं वा जीवितं तमपश्यतोः ।
शीघ्रं न यान्ति यत् प्राणास्तदेकायत्तजीवयोः ॥
ब्रह्मोवाच । एवं बहुविधा वाचो वृद्धयोर्वदतोर्वने ।
तदा दशरथो राजा शनैस्तं देशमभ्यगात् ॥
पादसञ्चारशब्देन मेनाते सुतमागतम् ॥
वृद्धावूचतुः । कुतो वत्स चिरात् प्राप्तस्त्वं दृष्टिस्त्वं परायणम् ।
न ब्रूषे किन्तु रुष्टोऽसि वृद्धयोरन्धयोः सुतः ॥
ब्रह्मोवाच । सशल्य इव दुःखार्तः शोचन् दुष्कृतमात्मनः ।
स भीत इव राजेन्द्रस्तावुवाचाथ नारद ॥
उदपानं च कुरुतां तच्छ्रुत्वा नृपभाषितम् ।
नायं वक्ता सुतोऽस्माकं को भवांस्तत् पुरा वद ॥
पश्चात् पिबावः पानीयं ततो राजाब्रवीच्च तौ ॥
राजोवाच । तत्र तिष्ठति वां पुत्रो यत्र वारिसमाश्रयः ॥
ब्रह्मोवाच । तच्छ्रुत्वोचतुरार्तौ तौ सत्यं ब्रूहि न चान्यथा ।
आचचक्षे ततो राजा सर्वमेव यथातथम् ॥
ततस्तु पतितौ वृद्धौ तत्रावां नय मा स्पृश ।
ब्रह्मघ्नस्पर्शनं पापं न कदाचिद् विनश्यति ॥
निन्ये वै श्रवणं वृद्धं सभार्यं नृपसत्तमः ।
यत्रासौ पतितः पुत्रस्तं स्पृष्ट्वा तौ विलेपतुः ॥
वृद्धावूचतुः । यथा पुत्रवियोगेन मृत्युर्नौ विहितस्तथा ।
त्वं चापि पाप पुत्रस्य वियोगान् मृत्युमाप्स्यसि ॥
ब्रह्मोवाच । एवं तु जल्पतोर्ब्रह्मन् गताः प्राणास्ततो नृपः ।
अग्निना योजयामास वृद्धौ च ऋषिपुत्रकम् ॥
ततो जगाम नगरं दुःखितो नृपतिर्मुने ।
वसिष्ठाय च तत् सर्वं न्यवेदयद् अशेषतः ॥
नृपाणां सूर्यवंश्यानां वसिष्ठो हि परा गतिः ।
वसिष्ठोऽपि द्विजश्रेष्ठैः सम्मन्त्र्याह च निष्कृतिम् ॥
वसिष्ठ उवाच । गालवं वामदेवं च जाबालिमथ कश्यपम् ।
एतान् अन्यान् समाहूय हयमेधाय यत्नतः ॥
यजस्व हयमेधैश्च बहुभिर्बहुदक्षिणैः ॥
ब्रह्मोवाच । अकरोद् धयमेधांश्च राजा दशरथो द्विजैः ।
एतस्मिन्न् अन्तरे तत्र वाग् उवाचाशरीरिणी ॥
आकाशवाण्युवाच । पूतं शरीरमभवद् राज्ञो दशरथस्य हि ।
व्यवहार्यश्च भविता भविष्यन्ति तथा सुताः ।
ज्येष्ठपुत्रप्रसादेन राजापापो भविष्यति ॥
ब्रह्मोवाच । ततो बहुतिथे काले ऋष्यशृङ्गान् मुनीश्वरात् ।
देवानां कार्यसिद्ध्यर्थं सुता आसन् सुरोपमाः ॥
कौशल्यायां तथा रामः सुमित्रायां च लक्ष्मणः ।
शत्रुघ्नश्चापि कैकेय्यां भरतो मतिमत्तरः ॥
ते सर्वे मतिमन्तश्च प्रिया राज्ञो वशे स्थिताः ।
तं राजानम् ऋषिः प्राप्य विश्वामित्रः प्रजापतिः ॥
रामं च लक्ष्मणं चापि अयाचत महामते ।
यज्ञसंरक्षणार्थाय ज्ञाततन्महिमा मुनिः ॥
चिरप्राप्तसुतो वृद्धो राजा नैवेत्यभाषत ॥
राजोवाच । महता दैवयोगेन कथञ्चिद् वार्धके मुने ।
जातावानन्दसन्दोह+ ।दायकौ मम बालकौ ॥
सशरीरमिदं राज्यं दास्ये नैव सुताविमौ ॥
ब्रह्मोवाच । वसिष्ठेन तदा प्रोक्तो राजा दशरथस्त्विति ॥
वसिष्ठ उवाच । रघवः प्रार्थनाभङ्गं न राजन्
क्वापि शिक्षिताः ॥
ब्रह्मोवाच । रामं च लक्ष्मणं चैव कथञ्चिद्
अवदन् नृपः ॥
राजोवाच । विश्वामित्रस्य ब्रह्मर्षेः कुरुतां यज्ञरक्षणम् ॥
ब्रह्मोवाच । वदन्न् इति सुतौ सोष्णं निश्वसन् ग्लपिताधरः ।
पुत्रौ समर्पयामास विश्वामित्रस्य शास्त्रकृत् ॥
तथेत्युक्त्वा दशरथं नमस्य च पुनः पुनः ।
जग्मतू रक्षणार्थाय विश्वामित्रेण तौ मुदा ॥
ततः प्रहृष्टः स मुनिर्मुदा प्रादात् तदोभयोः ।
माहेश्वरीं महाविद्यां धनुर्विद्यापुरःसराम् ॥
शास्त्रीमास्त्रीं लौकिकीं च रथविद्यां गजोद्भवाम् ।
अश्वविद्यां गदाविद्यां मन्त्राह्वानविसर्जने ॥
सर्वविद्यामथावाप्य उभौ तौ रामलक्ष्मणौ ।
वनौकसां हितार्थाय जघ्नतुस्ताटकां वने ॥
अहल्यां शापनिर्मुक्तां पादस्पर्शाच्च चक्रतुः ।
यज्ञविध्वंसनायाताञ् जघ्नतुस्तत्र राक्षसान् ॥
कृतविद्यौ धनुष्पाणी चक्रतुर्यज्ञरक्षणम् ।
ततो महामखे वृत्ते विश्वामित्रो मुनीश्वरः ॥
पुत्राभ्यां सहितो राज्ञो जनकं द्रष्टुमभ्यगात् ।
चित्रामदर्शयत् तत्र राजमध्ये नृपात्मजः ॥
रामः सौमित्रिसहितो धनुर्विद्यां गुरोर्मताम् ।
तत्प्रीतो जनकः प्रादात् सीतां लक्ष्मीमयोनिजाम् ॥
तथैव लक्ष्मणस्यापि भरतस्यानुजस्य च ।
शत्रुघ्नभरतादीनां वसिष्ठादिमते स्थितः ॥
राजा दशरथः श्रीमान् विवाहमकरोन् मुने ।
ततो बहुतिथे काले राज्यं तस्य प्रयच्छति ॥
नृपतौ सर्वलोकानामनुमत्या गुरोरपि ।
मन्थरात्मकदुर्दैव+ ।प्रेरिता मत्सराकुला ॥
कैकेयी विघ्नमातस्थे वनप्रव्राजनं तथा ।
भरतस्य च तद् राज्यं राजा नैव च दत्तवान् ॥
पितरं सत्यवाक्यं तं कुर्वन् रामो महावनम् ।
विवेश सीतया सार्धं तथा सौमित्रिणा सह ॥
सतां च मानसं शुद्धं स विवेश स्वकैर्गुणैः ।
तस्मिन् विनिर्गते रामे वनवासाय दीक्षिते ॥
समं लक्ष्मणसीताभ्यां राज्यतृष्णाविवर्जिते ।
तं रामं चापि सौमित्रिं सीतां च गुणशालिनीम् ॥
दुःखेन महताविष्टो ब्रह्मशापं च संस्मरन् ।
तदा दशरथो राजा प्राणांस्तत्याज दुःखितः ॥
कृतकर्मविपाकेन राजा नीतो यमानुगैः ।
तस्मै राज्ञे महाप्राज्ञ यावत् स्थावरजङ्गमे ॥
यमसद्मन्यनेकानि तामिस्रादीनि नारद ।
नरकाण्यथ घोराणि भीषणानि बहूनि च ॥
तत्र क्षिप्तस्तदा राजा नरकेषु पृथक् पृथक् ।
पच्यते छिद्यते राजा पिष्यते चूर्ण्यते तथा ॥
शोष्यते दश्यते भूयो दह्यते च निमज्ज्यते ।
एवमादिषु घोरेषु नरकेषु स पच्यते ॥
रामोऽपि गच्छन्न् अध्वानं चित्रकूटमथागमत् ।
तत्रैव त्रीणि वर्षाणि व्यतीतानि महामते ॥
पुनः स दक्षिणामाशामाक्रामद् दण्डकं वनम् ।
विख्यातं त्रिषु लोकेषु देशानां तद् धि पुण्यदम् ॥
प्राविशत् तन् महारण्यं भीषणं दैत्यसेवितम् ।
तद्भयाद् ऋषिभिस्त्यक्तं हत्वा दैत्यांस्तु राक्षसान् ॥
विचरन् दण्डकारण्ये ऋषिसेव्यमथाकरोत् ।
तत्रेदं वृत्तमाख्यास्ये शृणु नारद यत्नतः ॥
तावच्छनैस्त्वगाद् रामो यावद् योजनपञ्चकम् ।
गौतमीं समनुप्राप्तो राजापि नरके स्थितः ॥
यमः स्वकिङ्करान् आह रामो दशरथात्मजः ।
गौतमीमभितो याति पितरं तस्य धीमतः ॥
आकर्षन्त्वथ राजानं नरकान् नात्र संशयः ।
उत्तीर्य गौतमीं याति यावद् योजनपञ्चकम् ॥
रामस्तावत् तस्य पिता नरके नैव पच्यताम् ।
यद् एतन् मद्वचः पुण्यं न कुर्युर्यदि दूतकाः ॥
ततश्च नरके घोरे यूयं सर्वे निमज्जथ ।
या काप्युक्ता परा शक्तिः शिवस्य समवायिनी ॥
तामेव गौतमीं सन्तो वदन्त्यम्भःस्वरूपिणीम् ।
हरिब्रह्ममहेशानां मान्या वन्द्या च सैव यत् ॥
निस्तीर्यते न केनापि तद् अतिक्रमजं त्वघम् ।
पापिनोऽप्यात्मजः कश्चिद् यश्च गङ्गामनुस्मरेत् ॥
सोऽनेकदुर्गनिरयान् निर्गतो मुक्ततां व्रजेत् ।
किं पुनस्तादृशः पुत्रो गौतमीनिकटे स्थितः ॥
यस्यासौ नरके पक्तुं न कैरपि हि शक्यते ।
दक्षिणाशापतेर्वाक्यं निशम्य यमकिङ्कराः ॥
नरके पच्यमानं तमयोध्याधिपतिं नृपम् ।
उत्तार्य घोरनरकाद् वचनं चेदमब्रुवन् ॥
यमकिङ्करा ऊचुः । धन्योऽसि नृपशार्दूल यस्य पुत्रः स तादृशः ।
इह चामुत्र विश्रान्तिः सुपुत्रः केन लभ्यते ॥
ब्रह्मोवाच । स विश्रान्तः शनै राजा किङ्करान्
वाक्यमब्रवीत् ॥
राजोवाच । नरकेष्वथ घोरेषु पच्यमानः पुनः पुनः ।
कथं त्वाकर्षितः शीघ्रं तन् मे वक्तुमिहार्हथ ॥
ब्रह्मोवाच । तत्र कश्चिच्छान्तमना राजानमिदमब्रवीत् ॥
यमदूत उवाच । वेदशास्त्रपुराणादावेतद् गोप्यं प्रयत्नतः ।
प्रकाश्यते तद् अपि ते सामर्थ्यं पुत्रतीर्थयोः ॥
रामस्तव सुतः श्रीमान् गौतमीतीरमागतः ।
तस्मात् त्वं नरकाद् घोराद् आकृष्टोऽसि नरोत्तम ॥
यदि त्वां तत्र गौतम्यां स्मरेद् रामः सलक्ष्मणः ।
स्नानं कृत्वाथ पिण्डादि ते दद्यात् स नृपोत्तम ।
ततस्त्वं सर्वपापेभ्यो मुक्तो यासि त्रिविष्टपम् ॥
राजोवाच । तत्र गत्वा भवद्वाक्यमाख्यास्ये स्वसुतौ प्रति ।
भवन्त एव शरणमनुज्ञां दातुमर्हथ ॥
ब्रह्मोवाच । तद् राजवचनं श्रुत्वा कृपया यमकिङ्कराः ।
आज्ञां च प्रददुस्तस्मै राजा प्रागात् सुतौ प्रति ॥
भीषणं यातनादेहमापन्नो निःश्वसन् मुहुः ।
निरीक्ष्य स्वं लज्जमानः कृतं कर्म च संस्मरन् ॥
स्वेच्छया विहरन् गङ्गामाससाद च राघवः ।
गौतम्यास्तटमाश्रित्य रामो लक्ष्मण एव च ॥
सीतया सह वैदेह्या सस्नौ चैव यथाविधि ।
नैव तत्राभवद् भोज्यं भक्ष्यं वा गौतमीतटे ॥
तद्दिने तत्र वसतां गौतमीतीरवासिनाम् ।
तद् दृष्ट्वा दुःखितो भ्राता लक्ष्मणो राममब्रवीत् ॥
लक्ष्मण उवाच । पुत्रौ दशरथस्यावां तवापि बलमीदृशम् ।
नास्ति भोज्यमथास्माकं गङ्गातीरनिवासिनाम् ॥
राम उवाच । भ्रातर्यद् विहितं कर्म नैव तच्चान्यथा भवेत् ।
पृथिव्यामन्नपूर्णायां वयमन्नाभिलाषिणः ॥
सौमित्रे नूनमस्माभिर्न ब्राह्मणमुखे हुतम् ।
अवज्ञया महीदेवांस्तर्पयन्त्यर्चयन्ति न ॥
ते ये लक्ष्मण जायन्ते सर्वदैव बुभुक्षिताः ।
स्नात्वा देवान् अथाभ्यर्च्य होतव्यश्च हुताशनः ।
ततः स्वसमये देवो विधास्यत्यशनं तु नौ ॥
ब्रह्मोवाच । भ्रात्रोः सञ्जल्पतोरेवं पश्यतोः कर्मणो गतिम् ।
शनैर्दशरथो राजा तं देशमुपजग्मिवान् ॥
तं दृष्ट्वा लक्ष्मणः शीघ्रं तिष्ठ तिष्ठेति चाब्रवीत् ।
धनुराकृष्य कोपेन रक्षस्त्वं दानवोऽथवा ॥
आसन्नं च पुनर्दृष्ट्वा याहि याह्यत्र पुण्यभाक् ।
रामो दाशरथी राजा धर्मभाक् पश्य वर्तते ॥
गुरुभक्तः सत्यसन्धो देवब्राह्मणसेवकः ।
त्रैलोक्यरक्षादक्षोऽसौ वर्तते यत्र राघवः ॥
न तत्र त्वादृशामस्ति प्रवेशः पापकर्मणाम् ।
यदि प्रविशसे पाप ततो वधमवाप्स्यसि ॥
तत् पुत्रवचनं श्रुत्वा शनैराहूय वाचया ।
उवाचाधोमुखो भूत्वा स्नुषां पुत्रौ कृताञ्जलिः ।
मुहुरन्तर्विनिध्यायन् गतिं दुष्कृतकर्मणः ॥
राजोवाच । अहं दशरथो राजा पुत्रौ मे शृणुतं वचः ।
तिसृभिर्ब्रह्महत्याभिर्वृतोऽहं दुःखमागतः ।
छिन्नं पश्यत मे देहं नरकेषु च पातितम् ॥
ब्रह्मोवाच । ततः कृताञ्जली रामः सीतया लक्ष्मणेन च ।
भूमौ प्रणेमुस्ते सर्वे वचनं चैतद् अब्रुवन् ॥
सीतारामलक्ष्मणा ऊचुः । कस्येदं कर्मणस्तात फलं
नृपतिसत्तम ॥
ब्रह्मोवाच । स च प्राह यथावृत्तं ब्रह्महत्यात्रयं
तथा ॥
राजोवाच । निष्कृतिर्ब्रह्महन्तृणां पुत्रौ क्वापि न
विद्यते ॥
ब्रह्मोवाच । ततो दुःखेन महता *आवृताः सर्वे भुवं गताः ।
राजानं वनवासं च मातरं पितरं तथा ॥
दुःखागमं कर्मगतिं नरके पातनं तथा ।
एवमाद्यथ संस्मृत्य मुमोह नृपतेः सुतः ।
विसञ्ज्ञं नृपतिं दृष्ट्वा सीता वाक्यमथाब्रवीत् ॥
सीतोवाच । न शोचन्ति महात्मानस्त्वादृशा व्यसनागमे ।
चिन्तयन्ति प्रतीकारं दैव्यमप्यथ मानुषम् ॥
शोचद्भिर्युगसाहस्रं विपत्तिर्नैव तीर्यते ।
व्यामोहमाप्नुवन्तीह न कदाचिद् विचक्षणाः ॥
किमनेनात्र दुःखेन निष्फलेन जनेश्वर ।
देहि हत्यां प्रथमतो या जाता ह्यतिभीषणा ॥
पितृभक्तः पुण्यशीलो वेदवेदाङ्गपारगः ।
अनागा यो हतो विप्रस्तत्पापस्यात्र निष्कृतिम् ॥
आचरामि यथाशास्त्रं मा शोकं कुरुतं युवाम् ।
द्वितीयां लक्ष्मणो हत्यां गृह्णातु त्वपरां भवान् ॥
ब्रह्मोवाच । एतद् धर्मयुतं वाक्यं सीतया भाषितं दृढम् ।
तथेति चाहतुरुभौ ततो दशरथोऽब्रवीत् ॥
दशरथ उवाच । त्वं हि ब्रह्मविदः कन्या जनकस्य त्वयोनिजा ।
भार्या रामस्य किं चित्रं यद् युक्तमनुभाषसे ॥
न कोपि भवतां किन्तु श्रमः स्वल्पोऽपि विद्यते ।
गौतम्यां स्नानदानेन पिण्डनिर्वपणेन च ॥
तिसृभिर्ब्रह्महत्याभिर्मुक्तो यामि त्रिविष्टपम् ।
त्वया जनकसम्भूते स्वकुलोचितमीरितम् ॥
प्रापयन्ति परं पारं भवाब्धेः कुलयोषितः ।
गोदावर्याः प्रसादेन किं नामास्त्यत्र दुर्लभम् ॥
ब्रह्मोवाच । तथेति क्रियमाणे तु पिण्डदानाय शत्रुहा ।
नैवापश्यद् भक्ष्यभोज्यं ततो लक्ष्मणमब्रवीत् ॥
लक्ष्मणः प्राह विनयाद् इङ्गुद्याश्च फलानि च ।
सन्ति तेषां च पिण्याकमानीतं तत्क्षणाद् इव ॥
पिण्याकेनाथ गङ्गायां पिण्डं दातुं तथा पितुः ।
मनः कुर्वंस्ततो रामो मन्दोऽभूद् दुःखितस्तदा ॥
दैवी वाग् अभवत् तत्र दुःखं त्यज नृपात्मज ।
राज्यभ्रष्टो वनं प्राप्तः किं वै निष्किञ्चनो भवान् ॥
अशठो धर्मनिरतो न शोचितुमिहार्हसि ।
वित्तशाठ्येन यो धर्मं करोति स तु पातकी ॥
श्रूयते सर्वशास्त्रेषु यद् राम शृणु यत्नतः ।
यदन्नः पुरुषो राजंस्तदन्नास्तस्य देवताः ॥
पिण्डे निपतिते भूमौ नापश्यत् पितरं तदा ।
शवं च पतितं यत्र शवतीर्थमनुत्तमम् ॥
महापातकसङ्घात+ ।विघातकृद् अनुस्मृतिः ।
तत्रागच्छंल्लोकपाला रुद्रादित्यास्तथाश्विनौ ॥
स्वं स्वं विमानमारूढास्तेषां मध्येऽतिदीप्तिमान् ।
विमानवरमारूढः स्तूयमानश्च किंनरैः ॥
आदित्यसदृशाकारस्तेषां मध्ये बभौ पिता ।
तमदृष्ट्वा स्वपितरं देवान् दृष्ट्वा विमानिनः ॥
कृताञ्जलिपुटो रामः पिता मे क्वेत्यभाषत ।
इति दिव्याभवद् वाणी रामं सम्बोध्य सीतया ॥
तिसृभिर्ब्रह्महत्याभिर्मुक्तो दशरथो नृपः ।
वृतं पश्य सुरैस्तात देवा अप्यूचिरे च तम् ॥
देवा ऊचुः । धन्योऽसि कृतकृत्योऽसि राम स्वर्गं गतः पिता ।
नानानिरयसङ्घातात् पूर्वजान् उद्धरेत् तु यः ॥
स धन्योऽलङ्कृतं तेन कृतिना भुवनत्रयम् ।
एनं पश्य महाबाहो मुक्तपापं रविप्रभम् ॥
सर्वसम्पत्तियुक्तोऽपि पापी दग्धद्रुमोपमः ।
निष्किञ्चनोऽपि सुकृती दृश्यते चन्द्रमौलिवत् ॥
ब्रह्मोवाच । दृष्ट्वाब्रवीत् सुतं राजा
आशीर्भिरभिनन्द्य च ॥
राजोवाच । कृतकृत्योऽसि भद्रं ते तारितोऽहं त्वयानघ ।
धन्यः स पुत्रो लोकेऽस्मिन् पितृणां यस्तु तारकः ॥
ब्रह्मोवाच । ततः सुरगणाः प्रोचुर्देवानां कार्यसिद्धये ।
रामं च पुरुषश्रेष्ठं गच्छ तात यथासुखम् ।
ततस्तद्वचनं श्रुत्वा रामस्तान् अब्रवीत् सुरान् ॥
राम उवाच । गुरौ पितरि मे देवाः किं कृत्यमवशिष्यते ॥
देवा ऊचुः । नदी न गङ्गया तुल्या न त्वया सदृशः सुतः ।
न शिवेन समो देवो न तारेण समो मनुः ॥
त्वया राम गुरूणां च कार्यं सर्वमनुष्ठितम् ।
तारिताः पितरो राम त्वया पुत्रेण मानद ।
गच्छन्तु सर्वे स्वस्थानं त्वं च गच्छ यथासुखम् ॥
ब्रह्मोवाच । तद् देववचनाद् धृष्टः सीतया लक्ष्मणाग्रजः ।
तद् दृष्ट्वा गङ्गामाहात्म्यं विस्मितो वाक्यमब्रवीत् ॥
राम उवाच । अहो गङ्गाप्रभावोऽयं त्रैलोक्ये नोपमीयते ।
वयं धन्या यतो गङ्गा दृष्टास्माभिस्त्रिपावनी ॥
ब्रह्मोवाच । हर्षेण महता युक्तो देवं स्थाप्य महेश्वरम् ।
तं षोडशभिरीशानमुपचारैः प्रयत्नतः ॥
सम्पूज्यावरणैर्युक्तं षट्त्रिंशत्कलमीश्वरम् ।
कृताञ्जलिपुटो भूत्वा रामस्तुष्टाव शङ्करम् ॥
राम उवाच । नमामि शम्भुं पुरुषं पुराणम् ।
नमामि सर्वज्ञमपारभावम् ।
नमामि रुद्रं प्रभुमक्षयं तम् ।
नमामि शर्वं शिरसा नमामि ॥
नमामि देवं परमव्ययं तम् ।
उमापतिं लोकगुरुं नमामि ।
नमामि दारिद्र्यविदारणं तम् ।
नमामि रोगापहरं नमामि ॥
नमामि कल्याणमचिन्त्यरूपम् ।
नमामि विश्वोद्भवबीजरूपम् ।
नमामि विश्वस्थितिकारणं तम् ।
नमामि संहारकरं नमामि ॥
नमामि गौरीप्रियमव्ययं तम् ।
नमामि नित्यं क्षरमक्षरं तम् ।
नमामि चिद्रूपममेयभावम् ।
त्रिलोचनं तं शिरसा नमामि ॥
नमामि कारुण्यकरं भवस्य ।
भयङ्करं वापि सदा नमामि ।
नमामि दातारमभीप्सितानाम् ।
नमामि सोमेशमुमेशमादौ ॥
नमामि वेदत्रयलोचनं तम् ।
नमामि मूर्तित्रयवर्जितं तम् ।
नमामि पुण्यं सदसद्व्यतीतम् ।
नमामि तं पापहरं नमामि ॥
नमामि विश्वस्य हिते रतं तम् ।
नमामि रूपाणि बहूनि धत्ते ।
यो विश्वगोप्ता सदसत्प्रणेता ।
नमामि तं विश्वपतिं नमामि ॥
यज्ञेश्वरं सम्प्रति हव्यकव्यम् ।
तथा गतिं लोकसदाशिवो यः ।
आराधितो यश्च ददाति सर्वम् ।
नमामि दानप्रियमिष्टदेवम् ॥
नमामि सोमेश्वरमस्वतन्त्रम् ।
उमापतिं तं विजयं नमामि ।
नमामि विघ्नेश्वरनन्दिनाथम् ।
पुत्रप्रियं तं शिरसा नमामि ॥
नमामि देवं भवदुःखशोक+ ।
विनाशनं चन्द्रधरं नमामि ।
नमामि गङ्गाधरमीशमीड्यम् ।
उमाधवं देववरं नमामि ॥
नमाम्यजादीशपुरन्दरादि+ ।
सुरासुरैरर्चितपादपद्मम् ।
नमामि देवीमुखवादनानाम् ।
ईक्षार्थमक्षित्रितयं य ऐच्छत् ॥
पञ्चामृतैर्गन्धसुधूपदीपैर्।
विचित्रपुष्पैर्विविधैश्च मन्त्रैः ।
अन्नप्रकारैः सकलोपचारैः ।
सम्पूजितं सोममहं नमामि ॥
ब्रह्मोवाच । ततः स भगवान् आह रामं शम्भुः सलक्ष्मणम् ।
वरान् वृणीष्व भद्रं ते रामः प्राह वृषध्वजम् ॥
राम उवाच । स्तोत्रेणानेन ये भक्त्या तोष्यन्ति त्वां सुरोत्तम ।
तेषां सर्वाणि कार्याणि सिद्धिं यान्तु महेश्वर ॥
येषां च पितरः शम्भो पतिता नरकार्णवे ।
तेषां पिण्डादिदानेन पूता यान्तु त्रिविष्टपम् ॥
जन्मप्रभृति पापानि मनोवाक्कायिकं त्वघम् ।
अत्र तु स्नानमात्रेण तत् सद्यो नाशमाप्नुयात् ॥
अत्र ये भक्तितः शम्भो ददत्यर्थिभ्य अण्वपि ।
सर्वं तद् अक्षयं शम्भो दातृणां फलकृद् भवेत् ॥
ब्रह्मोवाच । एवमस्त्विति तं रामं शङ्करो हृषितोऽब्रवीत् ।
गते तस्मिन् सुरश्रेष्ठे रामोऽप्यनुचरैः सह ॥
गौतमी यत्र चोत्पन्ना शनैस्तं देशमभ्यगात् ।
ततः प्रभृति तत् तीर्थं रामतीर्थमुदाहृतम् ॥
दयालोरपतत् तत्र लक्ष्मणस्य कराच्छरः ।
तद् बाणतीर्थमभवत् सर्वापद्विनिवारणम् ॥
यत्र सौमित्रिणा स्नानं शङ्करस्यार्चनं कृतम् ।
तत् तीर्थं लक्ष्मणं जातं तथा सीतासमुद्भवम् ॥
नानाविधाशेषपाप+ ।सङ्घनिर्मूलनक्षमम् ।
यद् अङ्घ्रिसङ्गाद् अभवद् गङ्गा त्रैलोक्यपावनी ॥
स यत्र स्नानमकरोत् तद् वैशिष्ट्यं किमुच्यते ।
तद् रामतीर्थसदृशं तीर्थं क्वापि न विद्यते ॥
ब्रह्मोवाच । पुत्रतीर्थमिति ख्यातं पुण्यतीर्थं तद् उच्यते ।
सर्वान् कामान् अवाप्नोति यन्महिम्नः श्रुतेरपि ॥
तस्य स्वरूपं वक्ष्यामि शृणु यत्नेन नारद ।
दितेः पुत्राश्च दनुजाः परिक्षीणा यदाभवन् ।
अदितेस्तु सुता ज्येष्ठाः सर्वभावेन नारद ॥
तदा दितिः पुत्रवियोगदुःखात् ।
संस्पर्धमाना दनुमाजगाम ॥
दितिरुवाच । क्षीणाः सुता आवयोरेव भद्रे ।
किं कुर्महे कर्म लोके गरीयः ।
पश्यादितेर्वंशमभिन्नमुत्तमम् ।
सौराज्ययुक्तं यशसा जयश्रिया ॥
जितारिमभ्युन्नतकीर्तिधर्मम् ।
मच्चित्तसंहर्षविनाशदक्षम् ।
समानभर्तृत्वसमानधर्मे ।
समानगोत्रेऽपि समानरूपे ॥
न जीवयेयं श्रियमुन्नतिं च ।
जीर्णास्मि दृष्ट्वा त्वदितिप्रसूतान् ।
कामप्यवस्थामनुयामि दुःस्था ।
ऽदितेर्विलोक्याथ परां समृद्धिम् ।
दावप्रवेशोऽपि सुखाय नूनम् ।
स्वप्नेऽप्यवेक्ष्या न सपत्नलक्ष्मीः ॥
ब्रह्मोवाच । एवं ब्रुवाणामतिदीनवक्त्राम् ।
विनिश्वसन्तीं परमेष्ठिपुत्रः ।
कृताभिपूजो विगतश्रमस्ताम् ।
स सान्त्वयन्न् आह मनोभिरामाम् ॥
परमेष्ठिपुत्र उवाच । खेदो न कार्यः समभीप्सितं यत् ।
तत् प्राप्यते पुण्यत एव भद्रे ।
तत्साधनं वेत्ति महानुभावः ।
प्रजापतिस्ते स तु वक्ष्यतीति ॥
साध्व्येतत् सर्वभावेन प्रश्रयावनता सती ॥
ब्रह्मोवाच । एवं ब्रुवाणां च दितिं दनुः प्रोवाच नारद ॥
दनुरुवाच । भर्तारं कश्यपं भद्रे तोषयस्व निजैर्गुणैः ।
तुष्टो यदि भवेद् भर्ता ततः कामान् अवाप्स्यसि ॥
ब्रह्मोवाच । तथेत्युक्त्वा सर्वभावैस्तोषयामास कश्यपम् ।
दितिं प्रोवाच भगवान् कश्यपोऽथ प्रजापतिः ॥
कश्यप उवाच । किं ददामि वदाभीष्टं दिते वरय सुव्रते ॥
ब्रह्मोवाच । दितिरप्याह भर्तारं पुत्रं बहुगुणान्वितम् ।
जेतारं सर्वलोकानां सर्वलोकनमस्कृतम् ॥
येन जातेन लोकेऽस्मिन् भवेयं वीरपुत्रिणी ।
तं वरेयं सुरपितरित्याह विनयान्विता ॥
कश्यप उवाच । उपदेक्ष्ये व्रतं श्रेष्ठं द्वादशाब्दफलप्रदम् ।
तत आगत्य ते गर्भमाधास्ये यन् मनोगतम् ।
निष्पापतायां जातायां सिध्यन्ति हि मनोरथाः ॥
ब्रह्मोवाच । भर्तृवाक्याद् दितिः प्रीता तं नमस्यायतेक्षणा ।
उपदिष्टं व्रतं चक्रे भर्त्रादिष्टं यथाविधि ॥
तीर्थसेवापात्रदान+ ।व्रतचर्यादिवर्जिताः ।
कथमासादयिष्यन्ति प्राणिनोऽत्र मनोरथान् ॥
ततश्चीर्णे व्रते तस्यां दित्यां गर्भमधारयत् ।
पुनः कान्तामथोवाच कश्यपस्तां दितिं रहः ॥
कश्यप उवाच । न प्राप्नुवन्ति यत्कामान् मुनयोऽपि तपस्स्थिताः ।
यथाविहितकर्माङ्ग+ ऽवज्ञया तच्छुचिस्मिते ॥
निन्दितं च न कर्तव्यं सन्ध्ययोरुभयोरपि ।
न स्वप्तव्यं न गन्तव्यं मुक्तकेशी च नो भव ॥
भोक्तव्यं सुभगे नैव क्षुतं वा जृम्भणं तथा ।
सन्ध्याकाले न कर्तव्यं भूतसङ्घसमाकुले ॥
सान्तर्धानं सदा कार्यं हसितं तु विशेषतः ।
गृहान्तदेशे सन्ध्यासु न स्थातव्यं कदाचन ॥
मुशलोलूखलादीनि शूर्पपीठपिधानकम् ।
नैवातिक्रमणीयानि दिवा रात्रौ सदा प्रिये ॥
उदक्षीर्षं तु शयनं न सन्ध्यासु विशेषतः ।
वक्तव्यं नानृतं किञ्चिन् नान्यगेहाटनं तथा ॥
कान्ताद् अन्यो न वीक्ष्यस्तु प्रयत्नेन नरः क्वचित् ।
इत्यादिनियमैर्युक्ता यदि त्वमनुवर्तसे ।
ततस्ते भविता पुत्रस्त्रैलोक्यैश्वर्यभाजनम् ॥
ब्रह्मोवाच । तथेति प्रतिजज्ञे सा भर्तारं लोकपूजितम् ।
गतश्च कश्यपो ब्रह्मन्न् इतश्चेतः सुरान् प्रति ॥
दितेर्गर्भोऽपि ववृधे बलवान् पुण्यसम्भवः ।
एतत् सर्वं मयो दैत्यो मायया वेत्ति तत्त्वतः ॥
इन्द्रस्य सख्यमभवन् मयेन प्रीतिपूर्वकम् ।
मयो गत्वा रहः प्राह इन्द्रं स विनयान्वितः ॥
दितेर्दनोरभिप्रायं व्रतं गर्भस्य वर्धनम् ।
तस्य वीर्यं च विविधं प्रीत्येन्द्राय न्यवेदयत् ॥
विश्वासैकगृहं मित्रमपायत्रासवर्जितम् ।
अर्जितं सुकृतं नाना+ ।विधं चेत् तद् अवाप्यते ॥
नारद उवाच । नमुचेश्च प्रियो भ्राता मयो दैत्यो महाबलः ।
भ्रातृहन्त्रा कथं मैत्र्यं मयस्यासीत् सुरेश्वर ॥
ब्रह्मोवाच । दैत्यानामधिपश्चासीद् बलवान् नमुचिः पुरा ।
इन्द्रेण वैरमभवद् भीषणं लोमहर्षणम् ॥
युद्धं हित्वा कदाचिद् भो गच्छन्तं तु शतक्रतुम् ।
दृष्ट्वा दैत्यपतिः शूरो नमुचिः पृष्ठतोऽन्वगात् ॥
तमायान्तमभिप्रेक्ष्य शचीभर्ता भयातुरः ।
ऐरावतं गजं त्यक्त्वा इन्द्रः फेनमथाविशत् ॥
स वज्रपाणिस्तरसा फेनेनैवाहनद् रिपुम् ।
नमुचिर्नाशमगमत् तस्य भ्राता मयोऽनुजः ॥
भ्रातृहन्तृविनाशाय तपस्तेपे मयो महत् ।
मायां च विविधामाप देवानामतिभीषणाम् ॥
वरांश्चावाप्य तपसा विष्णोर्लोकपरायणात् ।
दानशौण्डः प्रियालापी तदाभवद् असौ मयः ॥
अग्नींश्च ब्राह्मणान् पूज्य जेतुमिन्द्रं कृतक्षणः ।
दातारं च तदार्थिभ्यः स्तूयमानं च बन्दिभिः ॥
विदित्वा मघवा वायोर्मयं मायाविनं रिपुम् ।
उपक्रान्तं सुयुद्धाय विप्रो भूत्वा तमभ्यगात् ।
शचीभर्ता मयं दैत्यं प्रोवाचेदं पुनः पुनः ॥
इन्द्र उवाच । देहि दैत्यपते मह्यमर्थिनेऽपेक्षितं वरम् ।
त्वां श्रुत्वा दातृतिलकमागतोऽहं द्विजोत्तमः ॥
ब्रह्मोवाच । मयोऽपि ब्राह्मणं मत्वाऽवदद् दत्तं मया तव ।
विचारयन्ति कृतिनो बह्वल्पं वा पुरोऽर्थिनि ॥
इत्युक्ते तु हरिः प्राह सख्यमिच्छे ह्यहं त्वया ।
इन्द्रं मयः पुनः प्राह किमनेन द्विजोत्तम ॥
न त्वया मम वैरं भोः स्वस्तीत्याह हरिर्मयम् ।
तत्त्वं वदेति स हरिर्दैत्येनोक्तः स्वकं वपुः ॥
दर्शयामास दैत्याय सहस्राक्षं यद् उच्यते ।
ततः सविस्मयो दैत्यो मयो हरिमुवाच ह ॥
मय उवाच । किमिदं वज्रपाणिस्त्वं तवायोग्या कृतिः सखे ॥
ब्रह्मोवाच । परिष्वज्य विहस्याथ वृत्तमित्यब्रवीद् धरिः ।
केनापि साधयन्त्यत्र पण्डिताश्च समीहितम् ॥
ततः प्रभृति शक्रस्य मयेन महती ह्यभूत् ।
सुप्रीतिर्मुनिशार्दूल मयो हरिहितः सदा ॥
इन्द्रस्य भवनं गत्वा तस्मै सर्वं न्यवेदयत् ।
किं मे कृत्यमिति प्राह मयं मायाविनं हरिः ॥
हरये च मयो मायां प्रादात् प्रीत्या तथा हरिः ।
प्राप्तः सम्प्रीतिमान् आह किं कृत्यं मय तद् वद ॥
मय उवाच । अगस्त्यस्याश्रमं गच्छ तत्रास्ते गर्भिणी दितिः ।
तस्याः शुश्रूषणं कुर्वन्न् आस्स्व तत्र कियन्ति च ॥
अहानि मघवंस्तस्या गर्भमाविश्य वज्रधृक् ।
वर्धमानं च तं छिन्धि यावद् वश्योऽथवा मृतिम् ।
प्राप्नोति तावद् वज्रेण ततो न भविता रिपुः ॥
ब्रह्मोवाच । तथेत्युक्त्वा मयं पूज्य मघवान् एक एव हि ।
विनीतवत् तदा प्रायाद् दितिं मातरमञ्जसा ।
शुश्रूषमाणस्तां देवीं शक्रो दैतेयमातरम् ।
सा न जानाति तच्चित्तं शक्रस्य द्विषतो दितिः ॥
गर्भे स्थितं तु यद् भूतं देवेन्द्रस्य विचेष्टितम् ।
अमोघं तन् मुनेस्तेजः कश्यपस्य दुरासदम् ॥
ततः प्रगृह्य कुलिशं सहस्राक्षः पुरन्दरः ।
अन्तःप्रवेशकामोऽसौ बहुकालं समावसन् ॥
सन्ध्योदक्षीर्षनिद्रां तामवेक्ष्य कुलिशायुधः ।
इदमन्तरमित्युक्त्वा दित्याः कुक्षिं समाविशत् ॥
अन्तर्वर्ति च यद् भूतमिन्द्रं दृष्ट्वा धृतायुधम् ।
हन्तुकामं तदोवाच पुनः पुनरभीतवत् ॥
गर्भस्थ उवाच । किं मां न रक्षसे वज्रिन् भ्रातरं
त्वं जिघांससि ।
नारणे मारणाद् अन्यत् पातकं विद्यते महत् ॥
ऋते युद्धान् महाबाहो शक्र युध्यस्व निर्गते ।
मयि तस्मान् नैतद् एवं तव युक्तं भविष्यति ॥
शतक्रतुः सहस्राक्षः शचीभर्ता पुरन्दरः ।
वज्रपाणिः सुरेन्द्रस्त्वं ते न युक्तं भवेत् प्रभो ॥
अथवा युद्धकामस्त्वं मम निष्क्रमणं यथा ।
तथा कुरु महाबाहो मार्गाद् अस्माद् अपासर ॥
कुमार्गे न प्रवर्तन्ते महान्तोऽपि विपद्गताः ।
अविद्यश्चाप्यशस्त्रश्च नैव चायुधसङ्ग्रहः ॥
त्वं विद्यावान् वज्रपाणे मां निघ्नन् किं न लज्जसे ।
कुर्वन्ति गर्हितं कर्म न कुलीनाः कदाचन ॥
हत्वा वा किं तु जायेत यशो वा पुण्यमेव वा ।
वध्यन्ते भ्रातरः कामाद् गर्भस्थाः किं नु पौरुषम् ॥
यदि वा युद्धभक्तिस्ते मयि भ्रातरसंशयम् ।
ततो मुष्टिं पुरस्कृत्य वज्रिणेऽसौ व्यवस्थितः ॥
बालघाती ब्रह्मघाती तथा विश्वासघातकः ।
एवम्भूतं फलं शक्र कस्मान् मां हन्तुमुद्यतः ॥
यस्याज्ञया सर्वमिदं वर्तते सचराचरम् ।
स हन्ता बालकं मां वै किं यशः किं तु पौरुषम् ॥
ब्रह्मोवाच । एवं ब्रुवन्तं तं गर्भं चिच्छेद कुलिशेन सः ।
क्रोधान्धानां लोभिनां च न घृणा क्वापि विद्यते ॥
न ममार ततो दुःखाद् आहुस्ते भ्रातरो वयम् ।
पुनश्चिच्छेद तान् खण्डान् मा वधीरिति चाब्रुवन् ॥
विश्वस्तान् मातृगर्भस्थान् निजभ्रातृञ् शतक्रतो ।
द्वेषविध्वस्तबुद्धीनां न चित्ते करुणाकणः ॥
एवं तु खण्डितं खण्डं हस्तपादादिजीववत् ।
निर्विकारं ततो दृष्ट्वा सप्तसप्त सुविस्मितः ॥
एकवद् बहुरूपाणि गर्भस्थानि शुभानि च ।
रुदन्ति बहुरूपाणि मा रुतेत्यब्रवीद् धरिः ॥
ततस्ते मरुतो जाता बलवन्तो महौजसः ।
गर्भस्था एव तेऽन्योन्यमूचुः शक्रं गतभ्रमाः ॥
अगस्त्यं मुनिशार्दूलं माता यस्याश्रमे स्थिता ।
अस्मत्पिता तव भ्राता सख्यं ते बहु मन्यते ॥
अस्मान् उपरि सस्नेहं मनस्ते विद्महे मुने ।
न यत् करोति श्वपचः प्रवृत्तस्तत्र वज्रधृक् ॥
इत्येतद् वचनं श्रुत्वा अगस्त्योऽगात् ससम्भ्रमः ।
दितिं सम्बोधयामास व्यथितां गर्भवेदनात् ॥
तत्रागस्त्यः शचीकान्तमशपत् कुपितो भृशम् ॥
अगस्त्य उवाच । सङ्ग्रामे रिपवः पृष्ठं पश्येयुस्ते सदा हरे ।
जीवतामेव मरणमेतद् एव हि मानिनाम् ।
पृष्ठं पलायमानानां यत् पश्यन्त्यहिता रणे ॥
ब्रह्मोवाच । सापि तं गर्भसंस्थं च शशापेन्द्रं
रुषा दितिः ॥
दितिरुवाच । न पौरुषं कृतं तस्माच्छापोऽयं भविता तव ।
स्त्रीभिः परिभवं प्राप्य राज्यात् प्रभ्रश्यसे हरे ॥
ब्रह्मोवाच । एतस्मिन्न् अन्तरे तत्र कश्यपो वै प्रजापतिः ।
प्रायाच्च व्यथितोऽगस्त्याच्छ्रुत्वा शक्रविचेष्टितम् ।
गर्भान्तरगतः शक्रः पितरं प्राह भीतवत् ॥
शक्र उवाच । अगस्त्याच्च दितेश्चैव बिभेमि क्रमितुं
बहिः ॥
ब्रह्मोवाच । एतस्मिन्न् अन्तरे प्राप्य कश्यपोऽपि प्रजापतिः ।
पुत्रकर्म च तद् दृष्ट्वा गर्भान्तःस्थितिमेव च ।
दितिशापमगस्त्यस्य श्रुत्वासौ दुःखितोऽभवत् ॥
कश्यप उवाच । निर्गच्छ शक्र पुत्रैतत् पापं किं कृतवान् असि ।
न निर्मलकुलोत्पन्ना मनः कुर्वन्ति पातके ॥
ब्रह्मोवाच । स निर्गतो वज्रपाणिः सव्रीडोऽधोमुखोऽब्रवीत् ।
तन्मूर्तिरेव वदति सदसच्चेष्टितं नृणाम् ॥
शक्र उवाच । यद् उक्तमत्र श्रेयः स्यात्
तत्कर्ताहमसंशयम् ॥
ब्रह्मोवाच । ततो ममान्तिकं प्रायाल्लोकपालैः स कश्यपः ।
सर्वं वृत्तमथोवाच पुनः पप्रच्छ मां सुरैः ॥
दितिगर्भस्य वै शान्तिं सहस्राक्षविशापताम् ।
गर्भस्थानां च सर्वेषामिन्द्रेण सह मित्रताम् ॥
तेषामारोग्यतां चापि शचीभर्तुरदोषताम् ।
अगस्त्यदत्तशापस्य विशापत्वमपि क्रमात् ॥
ततोऽहमब्रवं वाक्यं कश्यपं विनयान्वितम् ।
प्रजापते कश्यप त्वं वसुभिर्लोकपालकैः ॥
इन्द्रेण सहितः शीघ्रं गौतमीं याहि मानद ।
तत्र स्नात्वा महेशानं स्तुहि सर्वैः समन्वितः ॥
ततः शिवप्रसादेन सर्वं श्रेयो भवेद् इति ।
तथेत्युक्त्वा जगामासौ कश्यपो गौतमीं तदा ॥
स्नात्वा तुष्टाव देवेशमेभिरेव पदक्रमैः ।
सर्वदुःखापनोदाय द्वयमेव प्रकीर्तितम् ।
गौतमी वा पुण्यनदी शिवो वा करुणाकरः ॥
कश्यप उवाच । पाहि शङ्कर देवेश पाहि लोकनमस्कृत ।
पाहि पावन वागीश पाहि पन्नगभूषण ॥
पाहि धर्म वृषारूढ पाहि वेदत्रयेक्षण ।
पाहि गोधर लक्ष्मीश पाहि शर्व गजाम्बर ॥
पाहि त्रिपुरहन् नाथ पाहि सोमार्धभूषण ।
पाहि यज्ञेश सोमेश पाह्यभीष्टप्रदायक ॥
पाहि कारुण्यनिलय पाहि मङ्गलदायक ।
पाहि प्रभव सर्वस्य पाहि पालक वासव ॥
पाहि भास्कर वित्तेश पाहि ब्रह्मनमस्कृत ।
पाहि विश्वेश सिद्धेश पाहि पूर्ण नमोऽस्तु ते ॥
घोरसंसारकान्तार+ ।सञ्चारोद्विग्नचेतसाम् ।
शरीरिणां कृपासिन्धो त्वमेव शरणं शिव ॥
ब्रह्मोवाच । एवं संस्तुवतस्तस्य पुरतोऽभूद् वृषध्वजः ।
वरेण च्छन्दयामास कश्यपं तं प्रजापतिम् ॥
कश्यपोऽपि शिवं प्राह विनीतवद् इदं वचः ।
स प्राह विस्तरेणाथ इन्द्रस्य तु विचेष्टितम् ॥
शापं नाशं च पुत्राणां परस्परममित्रताम् ।
पापप्राप्तिं तु शक्रस्य शापप्राप्तिं तथैव च ।
ततो वृषाकपिः प्राह दितिं चागस्त्यमेव च ॥
शिव उवाच । मरुतो ये भवत्पुत्राः पञ्चाशच्चैकवर्जिताः ।
सर्वे भवेयुः सुभगा भवेयुर्यज्ञभागिनः ॥
इन्द्रेण सहिता नित्यं वर्तयेयुर्मुदान्विताः ॥
इन्द्रस्य तु हविर्भागो यत्र यत्र मखे भवेत् ।
आदौ तु मरुतस्तत्र भवेयुर्नात्र संशयः ॥
मरुद्भिः सहितं शक्रं न जयेयुः कदाचन ।
जेता भवेत् सर्वदैव सुखं तिष्ठ प्रजापते ॥
अद्यप्रभृति ये कुर्युरनयाद् भ्रातृघातनम् ।
वंशच्छेदो विपत्तिश्च नित्यं तेषां भविष्यति ॥
ब्रह्मोवाच । अगस्त्यम् ऋषिशार्दूलं शम्भुरप्याह
यत्नतः ॥
शम्भुरुवाच । न कुर्यास्त्वं च कोपं च शचीभर्तरि वै मुने ।
शमं व्रज महाप्राज्ञ मरुतस्त्वमरा भवन् ॥
ब्रह्मोवाच । दितिं चापि शिवः प्राह प्रसन्नो
वृषभध्वजः ॥
शिव उवाच । एको भूयान् मम सुतस्त्रैलोक्यैश्वर्यमण्डितः ।
इत्येवं चिन्तयन्ती त्वं तपसे नियताभवः ॥
तद् एतत् सफलं तेऽद्य पुत्रा बहुगुणाः शुभाः ।
अभवन् बलिनः शूरास्तस्माज्जहि मनोरुजम् ।
अन्यान् अपि वरान् सुभ्रूर्याचस्व गतसम्भ्रमा ॥
ब्रह्मोवाच । तद् एतद् वचनं श्रुत्वा देवदेवस्य सा दितिः ।
कृताञ्जलिपुटा नत्वा शम्भुं वाक्यमथाब्रवीत् ॥
दितिरुवाच । लोके यद् एतत् परमं यत् पित्रोः पुत्रदर्शनम् ।
विशेषेण तु तन् मातुः प्रियं स्यात् सुरपूजित ॥
तत्रापि रूपसम्पत्ति+ ।शौर्यविक्रमवान् भवेत् ।
एकोऽपि तनयः किन्तु बहवश्चेत् किमुच्यते ॥
मत्पुत्रास्ते प्रभावाच्च जेतारो बलिनो ध्रुवम् ।
इन्द्रस्य भ्रातरः सत्यं पुत्राश्चैव प्रजापतेः ॥
अगस्त्यस्य प्रसादाच्च गङ्गायाश्च प्रसादतः ।
यत्र देव प्रसादस्ते तच्छुभं कोऽत्र संशयः ॥
कृतार्थाहं तथापि त्वां भक्त्या विज्ञापयाम्यहम् ।
शृणुष्व देव वचनं कुरुष्व च जगद्धितम् ॥
ब्रह्मोवाच । वदेत्युक्ता जगद्धात्रा दितिर्नम्राब्रवीद् इदम् ॥
दितिरुवाच । सन्ततिप्रापणं लोके दुर्लभं सुरवन्दित ।
विशेषेण प्रियं मातुः पुत्रश्चेत् किं नु वर्ण्यते ॥
स चापि गुणवाञ् श्रीमान् आयुष्मान् यदि जायते ।
किं तु स्वर्गेण देवेश पारमेष्ठ्यपदेन वा ॥
सर्वेषामपि भूतानामिहामुत्र फलैषिणाम् ।
गुणवत्पुत्रसम्प्राप्तिरभीष्टा सर्वदैव च ।
तस्माद् आप्लवनाद् अत्र क्रियतां समनुग्रहः ॥
शङ्कर उवाच । महापापफलं चेदं यद् एतद् अनपत्यता ।
स्त्रिया वा पुरुषस्यापि वन्ध्यत्वं यदि जायते ॥
तद् अत्र स्नानमात्रेण तद्दोषो नाशमाप्नुयात् ।
स्नात्वा तत्र फलं दद्यात् स्तोत्रमेतच्च यः पठेत् ॥
स तु पुत्रमवाप्नोति त्रिमासस्नानदानतः ।
अपुत्रिणी त्वत्र स्नानं कृत्वा पुत्रमवाप्नुयात् ॥
ऋतुस्नाता तु या काचित् तत्र स्नाता सुतांल्लभेत् ।
त्रिमासाभ्यन्तरं या तु गुर्विणी भक्तितस्त्विह ॥
फलैः स्नात्वा तु मां पश्येत् स्तोत्रेण स्तौति मां तथा ।
तस्याः शक्रसमः पुत्रो जायते नात्र संशयः ॥
पितृदोषैश्च ये पुत्रं न लभन्ते दिते शृणु ।
धनापहारदोषैश्च तत्रैषा निष्कृतिः परा ॥
तत्रैषां पिण्डदानेन पितृणां प्रीणनेन च ।
किञ्चित् सुवर्णदानेन ततः पुत्रो भवेद् ध्रुवम् ॥
ये न्यासाद्यपहर्तारो रत्नापह्नवकारकाः ।
श्राद्धकर्मविहीनाश्च तेषां वंशो न वर्धते ॥
दोषिणां तु परेतानां गतिरेषा भवेद् इति ।
सन्ततिर्जायतां श्लाघ्या जीवतां तीर्थसेवनात् ॥
सङ्गमे दितिगङ्गायाः स्नात्वा सिद्धेश्वरं प्रभुम् ।
अनाद्यपारमजरं चित्सदानन्दविग्रहम् ॥
देवर्षिसिद्धगन्धर्व+ ।योगीश्वरनिषेवितम् ।
लिङ्गात्मकं महादेवं ज्योतिर्मयमनामयम् ॥
पूजयित्वोपचारैश्च नित्यं भक्त्या यतव्रतः ।
स्तोत्रेणानेन यः स्तौति चतुर्दश्यष्टमीषु च ॥
यथाशक्त्या स्वर्णदानं ब्राह्मणानां च भोजनम् ।
यः करोत्यत्र गङ्गायां स पुत्रशतमाप्नुयात् ॥
सम्प्राप्य सकलान् कामान् अन्ते शिवपुरं व्रजेत् ।
स्तोत्रेणानेन यः कश्चिद् यत्र क्वापि स्तवीति माम् ।
षण्मासात् पुत्रमाप्नोति अपि वन्ध्याप्यशङ्कितम् ॥
ब्रह्मोवाच । ततः प्रभृति तत् तीर्थं पुत्रतीर्थमुदाहृतम् ।
तत्र तु स्नानदानाद्यैः सर्वकामान् अवाप्नुयात् ॥
मरुद्भिः सह मैत्र्येण मित्रतीर्थं तद् उच्यते ।
निष्पापत्वेन चेन्द्रस्य शक्रतीर्थं तद् उच्यते ॥
ऐन्द्रीं श्रियं यत्र लेभे तत् तीर्थं कमलाभिधम् ।
एतानि सर्वतीर्थानि सर्वाभीष्टप्रदानि हि ॥
सर्वं भविष्यतीत्युक्त्वा शिवश्चान्तरधीयत ।
कृतकृत्याश्च ते जग्मुः सर्व एव यथागतम् ।
तीर्थानां पुण्यदं तत्र लक्षमेकं प्रकीर्तितम् ॥
ब्रह्मोवाच । यमतीर्थमिति ख्यातं पितृणां प्रीतिवर्धनम् ।
दृष्टादृष्टेष्टदं सर्व+ ।देवर्षिगणसेवितम् ॥
तस्य प्रभावं वक्ष्यामि सर्वपापप्रणाशनम् ।
अनुह्राद इति ख्यातः कपोतो बलवान् अभूत् ॥
तस्य भार्या हेतिनाम्नी पक्षिणी कामरूपिणी ।
मृत्योः पौत्रो ह्यनुह्रादो दौहित्री हेतिरेव च ॥
कालेनाथ तयोः पुत्राः पौत्राश्चैव बभूविरे ।
तस्य शत्रुश्च बलवान् उलूको नाम पक्षिराट् ॥
तस्य पुत्राश्च पौत्राश्च आग्नेयास्ते बलोत्कटाः ।
तयोश्च वैरमभवद् बहुकालं द्विजन्मनोः ॥
गङ्गाया उत्तरे तीरे कपोतस्याश्रमोऽभवत् ।
तस्याश्च दक्षिणे कूल उलूको नाम पक्षिराट् ॥
वासं चक्रे तत्र पुत्रैः पौत्रैश्च द्विजसत्तम ।
तयोश्च युद्धमभवद् बहुकालं विरुद्धयोः ॥
पुत्रैः पौत्रैश्च वृतयोर्बलिनोर्बलिभिः सह ।
उलूको वा कपोतो वा नैवाप्नोति जयाजयौ ॥
कपोतो यममाराध्य मृत्युं पैतामहं तथा ।
याम्यमस्त्रमवाप्याथ सर्वेभ्योऽप्यधिकोऽभवत् ॥
तथोलूकोऽग्निमाराध्य बलवान् अभवद् भृशम् ।
वरैरुन्मत्तयोर्युद्धमभवच्चातिभीषणम् ॥
तत्राग्नेयमुलूकोऽपि कपोतायास्त्रमाक्षिपत् ।
कपोतोऽप्यथ पाशान् वै याम्यान् आक्षिप्य शत्रवे ॥
उलूकायाथ दण्डं च मृत्युपाशान् अवासृजत् ।
पुनस्तद् अभवद् युद्धं पुराडिबकयोर्यथा ॥
हेतिः कपोतकी दृष्ट्वा ज्वलनं प्राप्तमन्तिके ।
पतिव्रता महायुद्धे भर्तुः सा दुःखविह्वला ॥
अग्निना वेष्ट्यमानांश्च पुत्रान् दृष्ट्वा विशेषतः ।
सा गत्वा ज्वलनं हेतिस्तुष्टाव विविधोक्तिभिः ॥
हेतिरुवाच । रूपं न दानं न परोक्षमस्ति ।
यस्यात्मभूतं च पदार्थजातम् ।
अश्नन्ति हव्यानि च येन देवाः ।
स्वाहापतिं यज्ञभुजं नमस्ये ॥
मुखभूतं च देवानां देवानां हव्यवाहनम् ।
होतारं चापि देवानां देवानां दूतमेव च ॥
तं देवं शरणं यामि आदिदेवं विभावसुम् ।
अन्तः स्थितः प्राणरूपो बहिश्चान्नप्रदो हि यः ।
यो यज्ञसाधनं यामि शरणं तं धनञ्जयम् ॥
अग्निरुवाच । अमोघमेतद् अस्त्रं मे न्यस्तं युद्धे कपोतकि ।
यत्र विश्रमयेद् अस्त्रं तन् मे ब्रूहि पतिव्रते ॥
कपोत्युवाच । मयि विश्रम्यतामस्त्रं न पुत्रे न च भर्तरि ।
सत्यवाग् भव हव्येश जातवेदो नमोऽस्तु ते ॥
जातवेदा उवाच । तुष्टोऽस्मि तव वाक्येन भर्तृभक्त्या पतिव्रते ।
तवापि भर्तृपुत्राणां हेति क्षेमं ददाम्यहम् ॥
आग्नेयमेतद् अस्त्रं मे न भर्तारं सुतान् अपि ।
न त्वां दहेत् ततो याहि सुखेन त्वं कपोतकि ॥
ब्रह्मोवाच । एतस्मिन्न् अन्तरे तत्र उलूकी ददृशे पतिम् ।
वेष्ट्यमानं याम्यपाशैर्यमदण्डेन ताडितम् ।
उलूकी दुःखिता भूत्वा यमं प्रायाद् भयातुरा ॥
उलूक्युवाच । त्वद्भीता अनुद्रवन्ते जनास्- ।
त्वद्भीता ब्रह्मचर्यं चरन्ति ।
त्वद्भीताः साधु चरन्ति धीरास्- ।
त्वद्भीताः कर्मनिष्ठा भवन्ति ॥
त्वद्भीता अनाशकमाचरन्ति ।
ग्रामाद् अरण्यमभि यच्चरन्ति ।
त्वद्भीताः सौम्यतामाश्रयन्ते ।
त्वद्भीताः सोमपानं भजन्ते ।
त्वद्भीताश्चान्नगोदाननिष्ठास्- ।
त्वद्भीता ब्रह्मवादं वदन्ति ॥
ब्रह्मोवाच । एवं ब्रुवत्यां तस्यां तामाह दक्षिणदिक्पतिः ॥
यम उवाच । वरं वरय भद्रं ते दास्येऽहं मनसः
प्रियम् ॥
ब्रह्मोवाच । यमस्येति वचः श्रुत्वा सा तमाह पतिव्रता ॥
उलूक्युवाच । भर्ता मे वेष्टितः पाशैर्दण्डेनाभिहतस्तव ।
तस्माद् रक्ष सुरश्रेष्ठ पुत्रान् भर्तारमेव च ॥
ब्रह्मोवाच । तद्वाक्यात् कृपया युक्तो यमः प्राह पुनः
पुनः ॥
यम उवाच । पाशानां चापि दण्डस्य स्थानं वद
शुभानने ॥
ब्रह्मोवाच । सा प्रोवाच यमं देवं मयि पाशास्त्वयेरिताः ।
आविशन्तु जगन्नाथ दण्डो मय्येव संविशेत् ।
ततः प्रोवाच भगवान् यमस्तां कृपया पुनः ॥
यम उवाच । तव भर्ता च पुत्राश्च सर्वे जीवन्तु
विज्वराः ॥
ब्रह्मोवाच । न्यवारयद् यमः पाशान् आग्नेयास्त्रं तु हव्यवाट् ।
कपोतोलूकयोश्चापि प्रीतिं वै चक्रतुः सुरौ ।
आहतुश्च द्विजन्मानौ व्रियतां वर ईप्सितः ॥
पक्षिणावूचतुः । भवतोर्दर्शनं लब्धं वैरव्याजेन दुष्करम् ।
वयं च पक्षिणः पापाः किं वरेण सुरोत्तमौ ॥
अथ देयो वरोऽस्माकं भवद्भ्यां प्रीतिपूर्वकम् ।
नात्मार्थमनुयाचावो दीयमानं वरं शुभम् ॥
आत्मार्थं यस्तु याचेत स शोच्यो हि सुरेश्वरौ ।
जीवितं सफलं तस्य यः परार्थोद्यतः सदा ॥
अग्निरापो रविः पृथ्वी धान्यानि विविधानि च ।
परार्थं वर्तनं तेषां सतां चापि विशेषतः ॥
ब्रह्मादयोऽपि हि यतो युज्यन्ते मृत्युना सह ।
एवं ज्ञात्वा तु देवेशौ वृथा स्वार्थपरिश्रमः ॥
जन्मना सह यत् पुंसां विहितं परमेष्ठिना ।
कदाचिन् नान्यथा तद् वै वृथा क्लिश्यन्ति जन्तवः ॥
तस्माद् याचावहे किञ्चिद् धिताय जगतां शुभम् ।
गुणदायि तु सर्वेषां तद् युवामनुमन्यताम् ॥
ब्रह्मोवाच । तावाहतुरुभौ देवौ पक्षिणौ लोकविश्रुतौ ।
धर्मस्य यशसोऽवाप्त्ये लोकानां हितकाम्यया ॥
पक्षिणावूचतुः । आवाभ्यामाश्रमौ तीर्थे गङ्गाया उभये तटे ।
भवेतां जगतां नाथावेष एव परो वरः ॥
स्नानं दानं जपो होमः पितृणां चापि पूजनम् ।
सुकृती दुष्कृती वापि यः करोति यथा तथा ।
सर्वं तद् अक्षयं पुण्यं स्याद् इत्येष परो वरः ॥
देवावूचतुः । एवमस्तु तथा चान्यत् सुप्रीतौ तु ब्रवावहै ॥
यम उवाच । उत्तरे गौतमीतीरे यमस्तोत्रं पठन्ति ये ।
तेषां सप्तसु वंशेषु नाकाले मृत्युमाप्नुयात् ॥
पुरुषो भाजनं च स्यात् सर्वदा सर्वसम्पदाम् ।
यस्त्विदं पठते नित्यं मृत्युस्तोत्रं जितात्मवान् ॥
अष्टाशीतिसहस्रैश्च व्याधिभिर्न स बाध्यते ।
अस्मिंस्तीर्थे द्विजश्रेष्ठौ त्रिमासाद् गुर्विणी सती ॥
अर्वाग्वन्ध्या च षण्मासात् सप्ताहं स्नानमाचरेत् ।
वीरसूः सा भवेन् नारी शतायुः स सुतो भवेत् ॥
लक्ष्मीवान् मतिमाञ् शूरः पुत्रपौत्रविवर्धनः ।
तत्र पिण्डादिदानेन पितरो मुक्तिमाप्नुयुः ।
मनोवाक्कायजात् पापात् स्नानान् मुक्तो भवेन् नरः ॥
ब्रह्मोवाच । यमवाक्याद् अनु तथा हव्यवाड् आह पक्षिणौ ॥
अग्निरुवाच । मत्स्तोत्रं दक्षिणे तीरे ये पठन्ति यतव्रताः ।
तेषामारोग्यमैश्वर्यं लक्ष्मीं रूपं ददाम्यहम् ॥
इदं स्तोत्रं तु यः कश्चिद् यत्र क्वापि पठेन् नरः ।
नैवाग्नितो भयं तस्य लिखितेऽपि गृहे स्थिते ॥
स्नानं दानं च यः कुर्याद् अग्नितीर्थे शुचिर्नरः ।
अग्निष्टोमफलं तस्य भवेद् एव न संशयः ॥
ब्रह्मोवाच । ततः प्रभृति तत् तीर्थं याम्यमाग्नेयमेव च ।
कपोतं च तथोलूकं हेत्युलूकं विदुर्बुधाः ॥
तत्र त्रीणि सहस्राणि तावन्त्येव शतानि च ।
पुनर्नवतितीर्थानि प्रत्येकं मुक्तिभाजनम् ॥
तेषु स्नानेन दानेन प्रेतीभूताश्च ये नराः ।
पूतास्ते पुत्रवित्ताढ्या आक्रमेयुर्दिवं शुभाः ॥
ब्रह्मोवाच । तपस्तीर्थमिति ख्यातं तपोवृद्धिकरं महत् ।
सर्वकामप्रदं पुण्यं पितृणां प्रीतिवर्धनम् ॥
तस्मिंस्तीर्थे तु यद् वृत्तं शृणु पापप्रणाशनम् ।
अपामग्नेश्च संवादम् ऋषीणां च परस्परम् ॥
अपो ज्येष्ठतमाः केचिन् मेनिरेऽग्निं तथापरे ।
एवं ब्रुवन्तो मुनयः संवादं चाग्निवारिणोः ॥
विनाग्निं जीवनं क्व स्याज्जीवभूतो यतोऽनलः ।
आत्मभूतो हव्यभूतश्चाग्निना जायतेऽखिलम् ॥
अग्निना ध्रियते लोको ह्यग्निर्ज्योतिर्मयं जगत् ।
तस्माद् अग्नेः परं नास्ति पावनं दैवतं महत् ॥
अन्तर्ज्योतिः स एवोक्तः परं ज्योतिः स एव हि ।
विनाग्निना किञ्चिद् अस्ति यस्य धाम जगत्त्रयम् ॥
तस्माद् अग्नेः परं नास्ति भूतानां ज्यैष्ठ्यभाजनम् ।
योषित्क्षेत्रेऽर्पितं बीजं पुरुषेण यथा तथा ॥
तस्य देहादिका शक्तिः कृशानोरेव नान्यथा ।
देवानां हि मुखं वह्निस्तस्मान् नातः परं विदुः ॥
अपरे तु ह्यपां ज्यैष्ठ्यं मेनिरे वेदवादिनः ।
अद्भिः सम्पत्स्यते ह्यन्नं शुचिरद्भिः प्रजायते ॥
अद्भिरेव धृतं सर्वमापो वै मातरः स्मृताः ।
त्रैलोक्यजीवनं वारि वदन्तीति पुराविदः ॥
उत्पन्नममृतं ह्यद्भ्यस्ताभ्यश्चौषधिसम्भवः ।
अग्निर्ज्येष्ठ इति प्राहुरापो ज्येष्ठतमाः परे ॥
एवं मीमांसमानास्ते ऋषयो वेदवादिनः ।
विरुद्धवादिनो मां च समभ्येत्येदमब्रुवन् ॥
ऋषय ऊचुः । अग्नेरपां वद ज्यैष्ठ्यं त्रैलोक्यस्य
भवान् प्रभुः ॥
ब्रह्मोवाच । अहमप्यब्रवं प्राप्तान् ऋषीन् सर्वान् यतव्रतान् ।
उभौ पूज्यतमौ लोक उभाभ्यां जायते जगत् ॥
उभाभ्यां जायते हव्यं कव्यं चामृतमेव च ।
उभाभ्यां जीवनं लोके शरीरस्य च धारणम् ॥
नानयोश्च विशेषोऽस्ति ततो ज्यैष्ठ्यं समं मतम् ।
ततो मद्वचनाज्ज्यैष्ठ्यमुभयोर्नैव कस्यचित् ॥
ज्यैष्ठ्यमन्यतरस्येति मेनिरे ऋषिसत्तमाः ।
न तृप्ता मम वाक्येन जग्मुर्वायुं तपस्विनः ॥
मुनय ऊचुः । कस्य ज्यैष्ठ्यं भवान् प्राणो वायो सत्यं
त्वयि स्थितम् ॥
ब्रह्मोवाच । वायुराहानलो ज्येष्ठः सर्वमग्नौ प्रतिष्ठितम् ।
नेत्युक्त्वान्योन्यम् ऋषयो जग्मुस्तेऽपि वसुन्धराम् ॥
मुनय ऊचुः । सत्यं भूमे वद ज्यैष्ठ्यमाधारासि चराचरे ॥
ब्रह्मोवाच । भूमिरप्याह विनयाद् आगतांस्तान् ऋषीन् इदम् ॥
भूमिरुवाच । ममाप्याधारभूताः स्युरापो देव्यः सनातनाः ।
अद्भ्यस्तु जायते सर्वं ज्यैष्ठ्यमप्सु प्रतिष्ठितम् ॥
ब्रह्मोवाच । नेत्युक्त्वान्योन्यम् ऋषयो जग्मुः क्षीरोदशायिनम् ।
तुष्टुवुर्विविधैः स्तोत्रैः शङ्खचक्रगदाधरम् ॥
ऋषय ऊचुः । यो वेद सर्वं भुवनं भविष्यद् ।
यज्जायमानं च गुहानिविष्टम् ।
लोकत्रयं चित्रविचित्ररूपम् ।
अन्ते समस्तं च यमाविवेश ॥
यद् अक्षरं शाश्वतमप्रमेयम् ।
यं वेदवेद्यम् ऋषयो वदन्ति ।
यमाश्रिताः स्वेप्सितमाप्नुवन्ति ।
तद् वस्तु सत्यं शरणं व्रजामः ॥
भूतं महाभूतजगत्प्रधानम् ।
न विन्दते योगिनो विष्णुरूपम् ।
तद् वक्तुमेते ऋषयोऽत्र याताः ।
सत्यं वदस्वेह जगन्निवास ॥
त्वमन्तरात्माखिलदेहभाजाम् ।
त्वमेव सर्वं त्वयि सर्वमीश ।
तथापि जानन्ति न केअपि कुत्रापि ।
अहो भवन्तं प्रकृतिप्रभावात् ।
अन्तर्बहिः सर्वत एव सन्तम् ।
विश्वात्मना सम्परिवर्तमानम् ॥
ब्रह्मोवाच । ततः प्राह जगद्धात्री दैवी वाग् अशरीरिणी ॥
दैवी वाग् उवाच । उभावाराध्य तपसा भक्त्या च नियमेन च ।
यस्य स्यात् प्रथमं सिद्धिस्तद् भूतं ज्येष्ठमुच्यते ॥
ब्रह्मोवाच । तथेत्य्तथा ययुः सर्वे ऋषयो लोकपूजिताः ।
श्रान्ताः खिन्नान्तरात्मानः परं वैराग्यमाश्रिताः ॥
सर्वलोकैकजननीं भुवनत्रयपावनीम् ।
गौतमीमगमन् सर्वे तपस्तप्तुं यतव्रताः ॥
अब्दैवतं तथाग्निं च पूजनायोद्यतास्तदा ।
अग्नेश्च पूजका ये च अपां वै पूजने स्थिताः ।
तत्र वाग् अब्रवीद् दैवी वेदमाता सरस्वती ॥
दैवी वाग् उवाच । अग्नेरापस्तथा योनिरद्भिः शौचमवाप्यते ।
अग्नेश्च पूजका ये च विनाद्भिः पूजनं कथम् ॥
अप्सु जातासु सर्वत्र कर्मण्यधिकृतो भवेत् ।
तावत् कर्मण्यनर्होऽयमशुचिर्मलिनो नरः ॥
न मग्नः श्रद्धया यावद् अप्सु शीतासु वेदवित् ।
तस्माद् आपो वरिष्ठाः स्युर्मातृभूता यतः स्मृताः ।
तस्माज्ज्यैष्ठ्यमपामेव जनन्योऽग्नेर्विशेषतः ॥
ब्रह्मोवाच । एतद् वचः शुश्रुवुस्ते ऋषयो वेदवादिनः ।
निश्चयं च ततश्चक्रुर्भवेज्ज्यैष्ठ्यमपामिति ॥
यत्र तीर्थे वृत्तमिदम् ऋषिसत्त्रे च नारद ।
तपस्तीर्थं तु तत् प्रोक्तं सत्त्रतीर्थं तद् उच्यते ॥
अग्नितीर्थं च तत् प्रोक्तं तथा सारस्वतं विदुः ।
तेषु स्नानं च दानं च सर्वकामप्रदं शुभम् ॥
चतुर्दश शतान्यत्र तीर्थानां पुण्यदायिनाम् ।
तेषु स्नानं च दानं च स्वर्गमोक्षप्रदायकम् ॥
कृतं सन्देहहरणम् ऋषीणां यत्र भाषया ।
सरस्वत्यभवत् तत्र गङ्गया सङ्गता नदी ।
माहात्म्यं तस्य को वक्तुं सङ्गमस्य क्षमो नरः ॥
ब्रह्मोवाच । देवतीर्थमिति ख्यातं गङ्गाया उत्तरे तटे ।
तस्य प्रभावं वक्ष्यामि सर्वपापप्रणाशनम् ॥
आर्ष्टिषेण इति ख्यातो राजा सर्वगुणान्वितः ।
तस्य भार्या जया नाम साक्षाल्लक्ष्मीरिवापरा ॥
तस्य पुत्रो भरो नाम मतिमान् पितृवत्सलः ।
धनुर्वेदे च वेदे च निष्णातो दक्ष एव च ॥
तस्य भार्या रूपवती सुप्रभेत्यभिविश्रुता ।
आर्ष्टिषेणस्ततो राजा पुत्रे राज्यं निवेश्य सः ॥
पुरोधसा च मुख्येन दीक्षां चक्रे नरेश्वरः ।
सरस्वत्यास्ततस्तीरे हयमेधाय यत्नवान् ॥
ऋत्विग्भिरृषिमुख्यैश्च वेदशास्त्रपरायणैः ।
दीक्षितं तं नृपश्रेष्ठं ब्राह्मणाग्निसमीपतः ॥
मिथुर्दानवराट् शूरः पापबुद्धिः प्रतापवान् ।
मखं विध्वस्य नृपतिं सभार्यं सपुरोहितम् ॥
आदाय वेगात् स प्रागाद् रसातलतलं मुने ।
नीते तस्मिन् नृपवरे यज्ञे नष्टे ततोऽमराः ॥
ऋत्विजश्च ययुः सर्वे स्वं स्वं स्थानं मखात् ततः ।
पुरोहितसुतो राज्ञो देवापिरिति विश्रुतः ॥
बालस्तां मातरं दृष्ट्वा आत्मनः पितरं न च ।
दृष्ट्वा सविस्मयो भूत्वा दुःखितोऽतीव चाभवत् ॥
स मातरं तु पप्रच्छ पिता मे क्व गतोऽम्बिके ।
पितृहीनो न जीवेयं मातः सत्यं वदस्व मे ॥
धिग् धिक् पितृविहीनानां जीवितं पापकर्मणाम् ।
न वक्षि यदि मे मातर्जलमग्निमथाविशे ॥
पुत्रं प्रोवाच सा माता राज्ञो भार्या पुरोधसः ।
दानवेन तलं नीतो राज्ञा सह पिता तव ॥
देवापिरुवाच । क्व नीतः केन वा नीतः कथं नीतः क्व कर्मणि ।
केषु पश्यत्सु किं स्थानं दानवस्य वदस्व मे ॥
मातोवाच । दीक्षितं यज्ञसदसि सभार्यं सपुरोधसम् ।
राजानं तं मिथुर्दैत्यो नीतवान् स रसातलम् ।
पश्यत्सु देवसङ्घेषु वह्निब्राह्मणसंनिधौ ॥
ब्रह्मोवाच । तन् मातृवचनं श्रुत्वा देवापिः कृत्यमस्मरत् ।
देवान् पश्येऽथवाग्निं वा ऋत्विजो वासुरांस्तथा ॥
एतेष्वेव पितान्वेष्यो नान्यत्रेति मतिर्मम ।
इति निश्चित्य देवापिर्भरं प्राह नृपात्मजम् ॥
देवापिरुवाच । तपसा ब्रह्मचर्येण व्रतेन नियमेन च ।
आनेतव्या मया सर्वे नीता ये च रसातलम् ॥
जाते पराभवे घोरे यो न कुर्यात् प्रतिक्रियाम् ।
नराधमेन किं तेन जीवता वा मृतेन वा ॥
त्वं प्रशाधि महीं कृत्स्नामार्ष्टिषेणः पिता यथा ।
माता मम त्वया पाल्या राजन् यावन् ममागतिः ।
भवेच्च कृतकार्यस्य अनुजानीहि मां भर ॥
ब्रह्मोवाच । भरेणोक्तः स देवापिः सर्वं निश्चित्य
यत्नतः ॥
भर उवाच । सिद्धिं कुरु सुखं याहि मा चिन्तामल्पिकां
भज ॥
ब्रह्मोवाच । ततो देवापिरमर+ ।राजाङ्घ्रिध्यानतत्परः ।
ऋत्विजोऽन्वेष्य यत्नेन नत्वा तान् ऋत्विजः पृथक् ।
कृताञ्जलिपुटो बालो देवापिर्वाक्यमब्रवीत् ॥
देवापिरुवाच । भवद्भिश्च मखो रक्ष्यो यजमानश्च दीक्षितः ।
पुरोधाश्च तथा रक्ष्यः पत्नी या दीक्षितस्य तु ॥
भवत्सु तत्र पश्यत्सु यज्ञं विध्वस्य दैत्यराट् ।
राजादयस्तेन नीतास्तन् न युक्ततमं भवेत् ॥
अथाप्येतद् अहं मन्ये भवन्तस्तान् अरोगिणः ।
दातुमर्हन्ति तान् सर्वान् अन्यथा शापमर्हथ ॥
ऋत्विज ऊचुः । मखेऽग्निः प्रथमं पूज्यो ह्यग्निरेवात्र दैवतम् ।
तस्माद् वयं न जानीमो ह्यग्नीनां परिचारकाः ॥
स एव दाता भोक्ता च हर्ता कर्ता च हव्यवाट् ॥
ब्रह्मोवाच । ऋत्विजः पृष्ठतः कृत्वा देवापिर्जातवेदसम् ।
पूजयित्वा यथान्यायमग्नये तन् न्यवेदयत् ॥
अग्निरुवाच । यथर्त्विजस्तथा चाहं देवानां परिचारकः ।
हव्यं वहामि देवानां भोक्तारो रक्षकाश्च ते ॥
देवापिरुवाच । देवान् आहूय यत्नेन हविर्भागान् पृथक् पृथक् ।
दास्येऽहमेष दोषो मे तस्माद् याहि सुरान् प्रति ॥
ब्रह्मोवाच । देवापिः स सुरान् प्राप्य नत्वा तेभ्यः पृथक् पृथक् ।
ऋत्विग्वाक्यं चाग्निवाक्यं शापं चापि न्यवेदयत् ॥
देवा ऊचुः । आहूता वैदिकैर्मन्त्रैरृत्विग्भिश्च यथाक्रमम् ।
भोक्ष्यामहे हविर्भागान् न स्वतन्त्रा द्विजोत्तम ॥
तस्माद् वेदानुगा नित्यं वयं वेदेन चोदिताः ।
परतन्त्रास्ततो विप्र वेदेभ्यस्तन् निवेदय ॥
ब्रह्मोवाच । स देवापिः शुचिर्भूत्वा वेदान् आहूय यत्नतः ।
ध्यानेन तपसा युक्तो वेदाश्चापि पुरोऽभवन् ॥
वेदान् उवाच देवापिर्नमस्य तु पुनः पुनः ।
ऋत्विग्वाक्यं चाग्निवाक्यं देववाक्यं न्यवेदयत् ॥
वेदा ऊचुः । परतन्त्रा वयं तात ईश्वरस्य वशानुगाः ।
अशेषजगदाधारो निराधारो निरञ्जनः ॥
सर्वशक्त्यैकसदनं निधानं सर्वसम्पदाम् ।
स तु कर्ता महादेवः संहर्ता स महेश्वरः ॥
वयं शब्दमया ब्रह्मन् वदामो विद्म एव च ।
अस्माकमेतत् कृत्यं स्याद् वदामो यत् तु पृच्छसि ॥
केन नीतास्तस्य नाम तत्पुरं तद्बलं तथा ।
भक्षिताः किं तु नो नष्टा एतज्जानीमहे वयम् ॥
यथा च तव सामर्थ्यं यमाराध्य च यत्र च ।
स्याद् इत्येतच्च जानीमो यथा प्राप्स्यसि तान् पुरः ॥
ब्रह्मोवाच । एतच्छ्रुत्वावदद् वेदान् विचार्य सुचिरं हृदि ॥
देवापिरुवाच । वेदा वदन्त्वेतद् एव सर्वमेव यथार्थतः ।
सर्वान् प्राप्स्ये तलं नीतान् अलं तेभ्यो नमोऽस्तु वः ॥
वेदा ऊचुः । गौतमीं गच्छ देवापे तत्र स्तुहि महेश्वरम् ।
सुप्रसन्नस्तवाभीष्टं दास्यत्येव कृपाकरः ॥
भवेद् देवः शिवः प्रीतः स्तुतः सत्यं महामते ।
आर्ष्टिषेणश्च नृपतिस्तस्य जाया जया सती ॥
पिता तवाप्युपमन्युस्तले तिष्ठन्त्यरोगिणः ।
वरदानान् महेशस्य मिथुं हत्वा च राक्षसम् ।
यशः प्राप्स्यसि धर्मं च एतच्छक्यं न चेतरत् ॥
ब्रह्मोवाच । तद् वेदवचनाद् बालो देवापिर्गौतमीं गतः ।
स्नात्वा कृतक्षणो विप्रस्तुष्टाव च महेश्वरम् ॥
देवापिरुवाच । बालोऽहं देवदेवेश गुरूणां त्वं गुरुर्मम ।
न मे शक्तिस्त्वत्स्तवने तुभ्यं शम्भो नमोऽस्तु ते ॥
न त्वां जानन्ति निगमा न देवा मुनयो न च ।
न ब्रह्मा नापि वैकुण्ठो योऽसि सोऽसि नमोऽस्तु ते ॥
येऽनाथा ये च कृपणा ये दरिद्राश्च रोगिणः ।
पापात्मानो ये च लोके तांस्त्वं पासि महेश्वर ॥
तपसा नियमैर्मन्त्रैः पूजितास्त्रिदिवौकसः ।
त्वया दत्तं फलं तेभ्यो दास्यन्ति जगतां पते ॥
याचितारश्च दातारस्तेभ्यो यद् यन् मनीषितम् ।
भवतीति न चित्रं स्यात् त्वं विपर्ययकारकः ॥
येऽज्ञानिनो ये च पापा ये मग्ना नरकार्णवे ।
शिवेति वचनान् नाथ तान् पासि त्वं जगद्गुरो ॥
ब्रह्मोवाच । एवं तु स्तुवतस्तस्य पुरः प्राह त्रिलोचनः ॥
शिव उवाच । वरं ब्रूह्यथ देवापे अलं दैन्येन बालक ॥
देवापिरुवाच । राजानं राजपत्नीं च पितरं च गुरुं मम ।
प्राप्तुमिच्छे जगन्नाथ निधनं च रिपोर्मम ॥
ब्रह्मोवाच । देवापिवचनं श्रुत्वा तथेत्याहाखिलेश्वरः ।
देवापेः सर्वमभवद् आज्ञया शङ्करस्य तत् ॥
पुनरप्याह तं शम्भुर्देवापिकरुणाकरः ।
नन्दिनं प्रेषयामास शम्भुः शूलेन नारद ॥
रसातलं मिथुं नन्दी हत्वा चासुरपुङ्गवान् ।
तत्पित्रादीन् समानीय तस्मै तान् स न्यवेदयत् ॥
हयमेधश्च तत्रासीद् आर्ष्टिषेणस्य धीमतः ।
अग्निश्च ऋत्विजो देवा वेदाश्च ऋषयोऽब्रुवन् ॥
अग्न्यादय ऊचुः । यत्र साक्षाद् अभूच्छम्भुर्देवापे भक्तवत्सलः ।
देवदेवो जगन्नाथो देवतीर्थमभूच्च तत् ॥
सर्वपापक्षयकरं सर्वसिद्धिप्रदं नृणाम् ।
पुण्यदं तीर्थमेतत् स्यात् तव कीर्तिश्च शाश्वती ॥
ब्रह्मोवाच । अश्वमेधे निवृत्ते तु सुरास्तेभ्यो वरान् ददुः ।
स्नात्वा कृतार्था गङ्गायां ततस्ते दिवमाक्रमन् ॥
ततः प्रभृति तत्रासंस्तीर्थानि दश पञ्च च ।
सहस्राणि शतान्यष्टावुभयोरपि तीरयोः ।
तेषु स्नानं च दानं च ह्यतीव फलदं विदुः ॥
ब्रह्मोवाच । तपोवनमिति ख्यातं नन्दिनीसङ्गमं तथा ।
सिद्धेश्वरं तत्र तीर्थं गौतम्या दक्षिणे तटे ॥
शार्दूलं चेति विख्यातं तेषां वृत्तमिदं शृणु ।
यस्याकर्णनमात्रेण सर्वपापैः प्रमुच्यते ॥
अग्निर्होता पुरा त्वासीद् देवानां हव्यवाहनः ।
भार्यां प्राप्तो दक्षसुतां स्वाहानाम्नीं सुरूपिणीम् ॥
सानपत्या पुरा चासीत् पुत्रार्थं तप आविशत् ।
तपश्चरन्तीं विपुलं तोषयन्तीं हुताशनम् ।
स भर्ता हुतभुक् प्राह भार्यां स्वाहामनिन्दिताम् ॥
अग्निरुवाच । अपत्यानि भविष्यन्ति मा तपः कुरु शोभने ॥
ब्रह्मोवाच । एतच्छ्रुत्वा भर्तृवाक्यं निवृत्ता तपसोऽभवत् ।
स्त्रीणामभीष्टदं नान्यद् भर्तृवाक्यं विना क्वचित् ॥
ततः कतिपये काले तारकाद् भय आगते ।
अनुत्पन्ने कार्त्तिकेये चिरकालरहोगते ॥
महेश्वरे भवान्या च त्रस्ता देवाः समागताः ।
देवानां कार्यसिद्ध्यर्थमग्निं प्रोचुर्दिवौकसः ॥
देवा ऊचुः । देव गच्छ महाभाग शम्भुं त्रैलोक्यपूजितम् ।
तारकाद् भयमुत्पन्नं शम्भवे त्वं निवेदय ॥
अग्निरुवाच । न गन्तव्यं तत्र देशे दम्पत्योः स्थितयो रहः ।
सामान्यमात्रतो न्यायः किं पुनः शूलपाणिनि ॥
एकान्तस्थितयोः स्वैरं जल्पतोर्यः सरागयोः ।
दम्पत्योः शृणुयाद् वाक्यं निरयात् तस्य नोद्धृतिः ॥
स स्वाम्यखिललोकानां महाकालस्त्रिशूलवान् ।
निरीक्षणीयः केन स्याद् भवान्या रहसि स्थितः ॥
देवा ऊचुः । महाभये चानुगते न्यायः कोऽन्वत्र वर्ण्यते ।
तारकाद् भय उत्पन्ने गच्छ त्वं तारको भवान् ॥
महाभयाब्धौ साधूनां यत् परार्थाय जीवितम् ।
रूपेणान्येन वा गच्छ वाचं वद यथा तथा ॥
विश्राव्य देववचनं शम्भुमागच्छ सत्वरः ।
ततो दास्यामहे पूजामुभयोर्लोकयोः कवे ॥
ब्रह्मोवाच । शुको भूत्वा जगामाशु देववाक्याद् धुताशनः ।
यत्रासीज्जगतां नाथो रममाणस्तदोमया ॥
स भीतवद् अथ प्रायाच्छुको भूत्वा तदानलः ।
नाशकद् द्वारदेशे तु प्रवेष्टुं हव्यवाहनः ॥
ततो गवाक्षदेशे तु तस्थौ धुन्वन्न् अधोमुखः ।
तं दृष्ट्वा प्रहसञ् शम्भुरुमां प्राह रहोगतः ॥
शम्भुरुवाच । पश्य देवि शुकं प्राप्तं देववाक्याद्
धुताशनम् ॥
ब्रह्मोवाच । लज्जिता चावदद् देवमलं देवेति पार्वती ।
पुरश्चरन्तं देवेशो ह्यग्निं तं द्विजरूपिणम् ॥
आहूय बहुशश्चापि ज्ञातोऽस्यग्नेऽत्र मा वद ।
विदारयस्व स्वमुखं गृहाणेदं नयस्व तत् ॥
इत्युक्त्वा तस्य चास्येऽग्ने रेतः स प्राक्षिपद् बहु ।
रेतोगर्भस्तदा चाग्निर्गन्तुं नैव च शक्तवान् ॥
सुरनद्यास्ततस्तीरं श्रान्तोऽग्निरुपतस्थिवान् ।
कृत्तिकासु च तद् रेतः प्रक्षेपात् कार्त्तिकोऽभवत् ॥
अवशिष्टं च यत् किञ्चिद् अग्नेर्देहे च शाम्भवम् ।
तद् एव रेतो वह्निस्तु स्वभार्यायां द्विधाक्षिपत् ॥
स्वाहायां प्रियभूतायां पुत्रार्थिन्यां विशेषतः ।
पुरा साश्वासिता तेन सन्ततिस्ते भविष्यति ॥
तद् वह्निनाथ संस्मृत्य तत् क्षिप्तं शाम्भवं महः ।
तद् अग्ने रेतसस्तस्यां जज्ञे मिथुनमुत्तमम् ॥
सुवर्णश्च सुवर्णा च रूपेणाप्रतिमं भुवि ।
अग्नेः प्रीतिकरं नित्यं लोकानां प्रीतिवर्धनम् ॥
अग्निः प्रीत्या सुवर्णां तां प्रादाद् धर्माय धीमते ।
सुवर्णस्याथ पुत्रस्य सङ्कल्पामकरोत् प्रियाम् ।
एवं पुत्रस्य पुत्र्याश्च विवाहमकरोत् कविः ॥
अन्योन्यरेतोव्यतिषङ्गदोषाद् ।
अग्नेरपत्यमुभयं तथैव ।
पुत्रः सुवर्णो बहुरूपरूपी ।
रूपाणि कृत्वा सुरसत्तमानाम् ॥
इन्द्रस्य वायोर्धनदस्य भार्याम् ।
जलेश्वरस्यापि मुनीश्वराणाम् ।
भार्यास्तु गच्छत्यनिशं सुवर्णो ।
यस्याः प्रियं यच्च वपुः स कृत्वा ॥
याति क्वचिच्चापि कवेस्तनूजस्- ।
तद्भर्तृरूपं च पतिव्रतासु ।
कृत्वानिशं ताभिरुदारभावः ।
कुर्वन् कृतार्थं मदनं स रेमे ॥
कृत्वा गता क्वापि चैवं सुवर्णा ।
धर्मस्य भार्यापि सुवर्णनाम्नी ।
स्वाहासुता स्वैरिणी सा बभूव ।
यस्यापि यस्यापि मनोगता या ॥
भार्यास्वरूपा सैव भूत्वा सुवर्णा ।
रेमे पतीन् मानुषान् आसुरांश्च ।
देवान् ऋषीन् पितृरूपांस्तथान्यान् ।
रूपौदार्यस्थैर्यगाम्भीर्ययुक्तान् ॥
याभिप्रेता यस्य देवस्य भार्या ।
तद्रूपा सा रमते तेन सार्धम् ।
नानाभेदैः करणैश्चाप्यनेकैर्।
आकर्षन्ती तन्मनः कामसिद्धिम् ॥
एवं सुवर्णस्य निरीक्ष्य चेष्टाम् ।
अग्नेः सूनोः पुत्रिकायास्तथाग्नेः ।
सर्वे च शेपुः कुपितास्तदाग्नेः ।
पुत्रं च पुत्रीं च सुरासुरास्ते ॥
सुरासुरा ऊचुः । कृतं यद् एतद् व्यभिचाररूपम् ।
यच्छद्मना वर्तनं पापरूपम् ।
तस्मात् सुतस्ते व्यभिचारवांश्च ।
सर्वत्र गामी जायतां हव्यवाह ॥
तथा सुवर्णापि न चैकनिष्ठा ।
भूयाद् अग्ने नैकतृप्ता बहूंश्च ।
नानाजातीन् निन्दितान् देहभाजो ।
भजित्री स्याद् एष दोषश्च पुत्र्याः ॥
ब्रह्मोवाच । इत्येतच्छापवचनं श्रुत्वाग्निरतिभीतवत् ।
मामभ्येत्य तदोवाच निष्कृतिं वद पुत्रयोः ॥
तदाहमब्रवं वह्ने गौतमीं गच्छ शङ्करम् ।
स्तुत्वा तत्र महाबाहो निवेदय जगत्पतेः ॥
माहेश्वरेण वीर्येण तव देहस्थितेन च ।
एवंविधं त्वपत्यं ते जातं वह्ने ततो भवान् ॥
निवेदयस्व देवाय देवानां शापमीदृशम् ।
स्वापत्यरक्षणायासौ शम्भुः श्रेयः करिष्यति ॥
स्तुहि देवं च देवीं च भक्त्या प्रीतो भवेच्छिवः ।
ततस्त्वपत्यविषये प्रियान् कामान् अवाप्स्यसि ॥
ततो मद्वचनाद् अग्निर्गङ्गां गत्वा महेश्वरम् ।
तुष्टाव नियतो वाक्यैः स्तुतिभिर्वेदसम्मितैः ॥
अग्निरुवाच । विश्वस्य जगतो धाता विश्वमूर्तिर्निरञ्जनः ।
आदिकर्ता स्वयम्भूश्च तं नमामि जगत्पतिम् ॥
योऽग्निर्भूत्वा संहरति स्रष्टा वै जलरूपतः ।
सूर्यरूपेण यः पाति तं नमामि च त्र्यम्बकम् ॥
ब्रह्मोवाच । ततः प्रसन्नो भगवान् अनन्तः शम्भुरव्ययः ।
वरेण च्छन्दयामास पावकं सुरपूजितम् ॥
स विनीतः शिवं प्राह तव वीर्यं मयि स्थितम् ।
तेन जातः सुतो रम्यः सुवर्णो लोकविश्रुतः ॥
तथा सुवर्णा पुत्री च तस्माद् एव जगत्प्रभो ।
अन्योन्यवीर्यसङ्गाच्च तद्दोषाद् उभयं त्विदम् ॥
व्यभिचारात् सदोषं च अपत्यमभवच्छिव ।
शापं ददुः सुराः सर्वे तयोः शान्तिं कुरु प्रभो ॥
तदग्निवचनाच्छम्भुः प्रोवाचेदं शुभोदयम् ॥
शम्भुरुवाच । मद्वीर्याद् अभवत् त्वत्तः सुवर्णो भूरिविक्रमः ।
समग्रा ऋद्धयः सर्वाः सुवर्णेऽस्मिन् समाहिताः ॥
भविष्यन्ति न सन्देहो वह्ने शृणु वचो मम ।
त्रयाणामपि लोकानां पावनः स भविष्यति ॥
स एव चामृतं लोके स एव सुरवल्लभः ।
स एव भुक्तिमुक्ती च स एव मखदक्षिणा ॥
स एव रूपं सर्वस्य गुरूणामप्यसौ गुरुः ।
वीर्यं श्रेष्ठतमं विद्याद् वीर्यं मत्तो यद् उत्तमम् ॥
विशेषतस्त्वयि क्षिप्तं तस्य का स्याद् विचारणा ।
हीनं तेन विना सर्वं सम्पूर्णास्तेन सम्पदः ॥
जीवन्तोऽपि मृताः सर्वे सुवर्णेन विना नराः ।
निर्गुणोऽपि धनी मान्यः सगुणोऽप्यधनो नहि ॥
तस्मान् नातः परं किञ्चित् सुवर्णाद् धि भविष्यति ।
तथा चैषा सुवर्णापि स्याद् उत्कृष्टापि चञ्चला ॥
अनया वीक्षितं सर्वं न्यूनं पूर्णं भविष्यति ।
तपसा जपहोमैश्च येयं प्राप्या जगत्त्रये ॥
तस्याः प्रभावं प्राशस्त्यमग्ने किञ्चिच्च कीर्त्यते ।
सर्वत्र या तु सन्तिष्ठेद् आयातु विचरिष्यति ॥
सुवर्णा कमला साक्षात् पवित्रा च भविष्यति ।
अद्य प्रभृत्यात्मजयोस्तथा स्वैरं विचेष्टतोः ॥
तथापि चैतयोः पुण्यं न भूतं न भविष्यति ॥
ब्रह्मोवाच । एवमुक्त्वा ततः शम्भुः साक्षात् तत्राभवच्छिवः ।
लिङ्गरूपेण सर्वेषां लोकानां हितकाम्यया ॥
वरान् प्राप्य सुताभ्यां स अग्निस्तुष्टोऽभवत् ततः ।
स्वभर्त्रा च सुवर्णा सा धर्मेणाग्निसुता मुदा ॥
वर्तयामास पुत्रोऽपि वह्नेः सङ्कल्पया मुदा ।
एतस्मिन्न् अन्तरे स्वर्णामग्नेर्दुहितरं मुने ॥
परिभूय च धर्मं तं शार्दूलो दानवेश्वरः ।
अहरद् भाग्यसौभाग्य+ ।विलासवसतिं छलात् ॥
नीता रसातलं तेन सुवर्णा लोकविश्रुता ।
जामाताग्नेः स धर्मश्च अग्निश्चैव स हव्यवाट् ॥
विष्णवे लोकनाथाय स्तुत्वा चैव पुनः पुनः ।
कार्यविज्ञापनं चोभौ चक्रतुः प्रभविष्णवे ॥
ततश्चक्रेण चिच्छेद शार्दूलस्य शिरो हरिः ।
सानीता विष्णुना देवी सुवर्णा लोकसुन्दरी ॥
महेश्वरसुता चैव अग्नेश्चैव तथा प्रिया ।
महेश्वराय तां विष्णुर्दर्शयामास नारद ॥
प्रीतोऽभवन् महेशोऽपि सस्वजे तां पुनः पुनः ।
चक्रं प्रक्षालितं यत्र शार्दूलच्छेदि दीप्तिमत् ॥
चक्रतीर्थं तु विख्यातं शार्दूलं चेति तद् विदुः ।
यत्र नीता सुवर्णा सा विष्णुना शङ्करान्तिकम् ॥
तत् तीर्थं शाङ्करं ज्ञेयं वैष्णवं सिद्धमेव तु ।
यत्रानन्दमनुप्राप्तो ह्यग्निर्धर्मश्च शाश्वतः ॥
आनन्दाश्रूणि न्यपतन् यत्राग्नेर्मुनिसत्तम ।
आनन्देति नदी जाता तथा वै नन्दिनीति च ॥
तस्याश्च सङ्गमः पुण्यो गङ्गायां तत्र वै शिवः ।
तत्रैव सङ्गमे साक्षात् सुवर्णाद्यापि संस्थिता ॥
दाक्षायणी सैव शिवा आग्नेयी चेति विश्रुता ।
अम्बिका जगदाधारा शिवा कात्यायनीश्वरी ॥
भक्ताभीष्टप्रदा नित्यमलङ्कृत्योभयं तटम् ।
तपस्तेपे यत्र चाग्निस्तत् तीर्थं तु तपोवनम् ॥
एवमादीनि तीर्थानि तीरयोरुभयोर्मुने ।
तेषु स्नानं च दानं च सर्वकामप्रदं शुभम् ॥
उत्तरे चैव पारे च सहस्राणि चतुर्दश ।
दक्षिणे च तथा पारे सहस्राण्यथ षोडश ॥
तत्र तत्र च तीर्थानि साभिज्ञानानि सन्ति वै ।
नामानि च पृथक् सन्ति सङ्क्षेपात् तन् मयोच्यते ॥
एतानि यश्च शृणुयाद् यश्च वा पठति स्मरेत् ।
सर्वेषु तत्र काम्येषु परिपूर्णो भवेन् नरः ॥
एतद् वृत्तं तु यो ज्ञात्वा तत्र स्नानादिकं चरेत् ।
लक्ष्मीवाञ् जायते नित्यं धर्मवांश्च विशेषतः ॥
अब्जकात् पश्चिमे तीर्थं तच्छार्दूलमुदाहृतम् ।
वाराणस्यादितीर्थेभ्यः सर्वेभ्यो ह्यधिकं भवेत् ॥
तत्र स्नात्वा पितृन् देवान् वन्दते तर्पयत्यपि ।
सर्वपापविनिर्मुक्तो विष्णुलोके महीयते ॥
तपोवनाच्च शार्दूलान् मध्ये तीर्थान्यशेषतः ।
तस्यैकैकस्य माहात्म्यं न केनाप्यत्र वर्ण्यते ॥
ब्रह्मोवाच । इन्द्रतीर्थमिति ख्यातं तत्रैव च वृषाकपम् ।
फेनायाः सङ्गमो यत्र हनूमतं तथैव च ॥
अब्जकं चापि यत् प्रोक्तं यत्र देवस्त्रिविक्रमः ।
तत्र स्नानं च दानं च पुनरावृत्तिदुर्लभम् ॥
तत्र वृत्तान्यथाख्यास्ये गङ्गाया दक्षिणे तटे ।
इन्द्रेश्वरं चोत्तरे च शृणु भक्त्या यतव्रतः ॥
नमुचिर्बलवान् आसीद् इन्द्रशत्रुर्मदोत्कटः ।
तस्येन्द्रेणाभवद् युद्धं फेनेनेन्द्रोऽहरच्छिरः ॥
अपां च नमुचेः शत्रोस्तत्फेनवज्ररूपधृक् ।
शिरश्छित्त्वा तच्च फेनं गङ्गाया दक्षिणे तटे ॥
न्यपतद् भूमिं भित्त्वा तु रसातलमथाविशत् ।
रसातलभवं गाङ्गं वारि यद् विश्वपावनम् ॥
वज्रादिष्टेन मार्गेण व्यगमद् भूमिमण्डलम् ।
तज्जलं फेननाम्ना तु नदी फेनेति गद्यते ॥
तस्यास्तु सङ्गमः पुण्यो गङ्गया लोकविश्रुतः ।
सर्वपापक्षयकरो गङ्गायमुनयोरिव ॥
हनूमदुपमाता वै यत्राप्लवनमात्रतः ।
मार्जारत्वाद् अभून् मुक्ता विष्णुगङ्गाप्रसादतः ॥
मार्जारं चेति तत् तीर्थं पुरा प्रोक्तं मया तव ।
हनूमतं च तत् प्रोक्तं तत्राख्यानं पुरोदितम् ॥
वृषाकपं चाब्जकं च तत्रेदं प्रयतः शृणु ।
हिरण्य इति विख्यातो दैत्यानां पूर्वजो बली ॥
तपस्तप्त्वा सुरैः सर्वैरजेयोऽभूत् सुदारुणः ।
तस्यापि बलवान् पुत्रो देवानां दुर्जयः सदा ॥
महाशनिरिति ख्यातस्तस्य भार्या पराजिता ।
तेनेन्द्रस्याभवद् युद्धं बहुकालं निरन्तरम् ॥
महाशनिर्महावीर्यः सततं रणमूर्धनि ।
जित्वा नागेन सहितं शक्रं पित्रे न्यवेदयत् ॥
बद्ध्वा हस्तिसमायुक्तं स्वसारं वीक्ष्य तां तदा ।
विहाय क्रूरतां दैत्यो हिरण्याय न्यवेदयत् ॥
महाशनिपिता दैत्यः पूर्वेषां पूर्ववत्तरः ।
शचीकान्तं तले स्थाप्य तस्य रक्षामथाकरोत् ॥
महाशनिर्हरिं जित्वा जेतुं वरुणमभ्यगात् ।
वरुणोऽपि महाबुद्धिः प्रादात् कन्यां महाशनेः ॥
उदधिं स्वालयं प्रादाद् वरुणस्तु महाशनेः ।
तयोश्च सख्यमभवद् वरुणस्य महाशनेः ॥
वारुणी चापि या कन्या सा प्रियाभून् महाशनेः ।
वीर्येण यशसा चापि शौर्येण च बलेन च ॥
महाशनिर्महादैत्यस्त्रैलोक्ये नोपमीयते ।
निरिन्द्रत्वं गते लोके देवाः सर्वे न्यमन्त्रयन् ॥
देवा ऊचुः । विष्णुरेवेन्द्रदाता स्याद् दैत्यहन्ता स एव च ।
मन्त्रदृग् वा स एव स्याद् इन्द्रं चान्यं करिष्यति ॥
ब्रह्मोवाच । एवं सम्मन्त्र्य ते देवा विष्णोर्मन्त्रं न्यवेदयन् ।
ममावध्यो महादैत्यो महाशनिरिति ब्रुवन् ॥
प्रायाद् वारीश्वरं विष्णुः श्वशुरं वरुणं तदा ।
केशवो वरुणं गत्वा प्राहेन्द्रस्य पराभवम् ॥
तथा त्वयैतत् कर्तव्यं यथायाति पुरन्दरः ।
तद्विष्णुवचनाच्छीघ्रं ययौ जलपतिर्मुने ॥
सुतापतिं हिरण्यसुतं विक्रान्तं तं महाशनिम् ।
अतिसम्मानितस्तेन जामात्रा वरुणः प्रभुः ॥
पप्रच्छागमनं दैत्यो विनयाच्छ्वशुरं तदा ।
वरुणः प्राह तं दैत्यं यद् आगमनकारणम् ॥
वरुण उवाच । इन्द्रं देहि महाबाहो यस्त्वया निर्जितः पुरा ।
बद्धं रसातलस्थं तं देवानामधिपं सखे ॥
अस्माकं सर्वदा मान्यं देहि त्वं मम शत्रुहन् ।
बद्ध्वा विमोक्षणं शत्रोर्महते यशसे सताम् ॥
ब्रह्मोवाच । तथेत्युक्त्वा कथञ्चित् स दैत्येशो वरुणाय तम् ।
प्रादाद् इन्द्रं शचीकान्तं वारणेन समन्वितम् ॥
स दैत्यमध्येऽतिविराजमानो ।
हरिं तदोवाच जलेशसंनिधौ ।
सम्पूज्य चैवाथ महोपचारैर्।
महाशनिर्मघवन्तं बभाषे ॥
महाशनिरुवाच ।  केन त्वमिन्द्रोऽद्य कृतोऽसि केन ।
वीर्यं तवेदृग् बहु भाषसे च ।
त्वं सङ्गरे शत्रुभिर्बाध्यसे च ।
तथापि चेन्द्रो भवसीति चित्रम् ॥
अथापि बद्धा पुरुषेण काचित् ।
तस्याः पतिस्तां मोचयतीति युक्तम् ।
स्त्रियोऽस्वतन्त्राः पुरुषप्रधानास्- ।
त्वं वै पुमान् भविता शक्र साधो ॥
बद्धो मया सङ्गरे वाहनेन ।
क्वाप्यस्त्रं ते वज्रमुद्दामशक्ति ।
चिन्तारत्नं नन्दनं योषितस्ता ।
यशो बलं देवराजोपभोग्यम् ।
सर्वं हि त्वा किं तु मुक्तो जलेशाद् ।
आकाङ्क्षसे जीवितं धिक् तवेदम् ॥
तज्जीवनं यत् तु यशोनिधानम् ।
स एव मृत्युर्यशसो यद् विरोधि ।
एवं जानञ् शक्र कथं जलेशान् ।
मुक्तिं प्राप्तो नैव लज्जां भजेथाः ॥
त्रिविष्टपस्थः परिवेष्टितः सन् ।
सर्वैः सुरैः कान्तया वीज्यमानः ।
संस्तूयमानश्च तथाप्सरोभिर्।
नूनं लज्जा ते बिभेतीति मन्ये ॥
त्वं वृत्रहा नमुचेश्चापि हन्ता ।
पुरां भेत्ता गोत्रभिद् वज्रबाहुः ।
एवं सुरास्त्वां परिपूजयन्तीत्य्।
अतो जिष्णो सर्वमेतत् त्यजस्व ॥
विकारमाप्याप्यहितोद्भवं ये ।
जीवन्ति लोकान् अनुसंविशन्ति ।
भवादृशां दुश्च्यवनाब्जजन्मा ।
कथं न हृद्भेदमवाप कर्ता ॥
ब्रह्मोवाच । एवमुक्त्वा तु दैत्येशो वरुणाय महात्मने ।
प्रादाद् इन्द्रं पुनश्चेदं वचनं तद् अभाषत ॥
महाशनिरुवाच । अद्य प्रभृत्यसौ शिष्य इन्द्रः स्याद् वरुणो गुरुः ।
श्वशुरो मम येन त्वं मुक्तिमाप्तोऽसि वासव ॥
तथा त्वं भृत्यभावेन वर्तेथा वरुणं प्रति ।
नो चेद् बद्ध्वा पुनस्त्वां वै क्षेप्स्ये चैव रसातलम् ॥
ब्रह्मोवाच । एवं निर्भर्त्स्य तं शक्रं हसंश्चापि पुनः पुनः ।
अब्रवीद् गच्छ गच्छेति वरुणं चानुमन्य तु ॥
स तु प्राप्तः स्वनिलयं लज्जया कलुषीकृतः ।
पौलोम्यां प्राह तत् सर्वं यत् तच्छत्रुपराभवम् ॥
इन्द्र उवाच । एवमुक्तः कृतश्चैव शत्रुणाहं वरानने ।
निर्वापयामि येन स्वमात्मानं सुभगे वद ॥
इन्द्राण्युवाच । दानवानामथोद्भूतिं शक्र मायां पराभवम् ।
वरदानं तथा मृत्युं जानेऽहं बलसूदन ॥
तस्माद् यस्मात् तस्य मृत्युरथवापि पराभवः ।
जायेत शृणु तत् सर्वं वक्ष्येऽहं प्रीतये तव ॥
हिरण्यस्य सुतो वीरः पितृव्यस्य सुतो बली ।
तस्मान् मम स्यात् स भ्राता वरदानाच्च दर्पितः ॥
ब्रह्माणं तोषयामास तपसा नियमेन च ।
ईदृशं बलमापन्नं तपसा किं न सिध्यति ॥
तस्मात् त्वया चित्तरागो विस्मयो वा कथञ्चन ।
न कार्यः शृणु तत्रेदं कार्यं यत् तु क्रमागतम् ॥
ब्रह्मोवाच । एवमुक्त्वा तु पौलोमी प्राहेन्द्रं विनयान्विता ॥
इन्द्राण्युवाच । नासाध्यमस्ति तपसो नासाध्यं यज्ञकर्मणः ।
नासाध्यं लोकनाथस्य विष्णोर्भक्त्या हरस्य च ॥
पुनश्चेदं मया कान्त श्रुतमस्त्यतिशोभनम् ।
स्त्रीणां स्वभावं जानन्ति स्त्रिय एव सुराधिप ॥
तस्माद् भूमेस्तथा चापां नासाध्यं विद्यते प्रभो ।
तपो वा यज्ञकर्मादि ताभ्यामेव यतो भवेत् ॥
तत्रापि तीर्थभूता तु या भूमिस्तां व्रजेद् भवान् ।
तत्र विष्णुं शिवं पूज्य सर्वान् कामान् अवाप्स्यसि ॥
श्रुतमस्ति पुनश्चेदं स्त्रियो याश्च पतिव्रताः ।
ता एव सर्वं जानन्ति धृतं ताभिश्चराचरम् ॥
पृथिव्यां सारभूतं स्यात् तन्मध्ये दण्डकं वनम् ।
तत्र गङ्गा जगद्धात्री तत्रेशं पूजय प्रभो ॥
विष्णुं वा जगतामीशं दीनार्तार्तिहरं विभुम् ।
अनाथानामिह नृणां मज्जतां दुःखसागरे ॥
हरो हरिर्वा गङ्गा वा क्वाप्यन्यच्छरणं नहि ।
तस्मात् सर्वप्रयत्नेन तोषयैतान् समाहितः ॥
भक्त्या स्तोत्रैश्च तपसा कुरु चैव मया सह ।
ततः प्राप्स्यसि कल्याणमीशविष्णुप्रसादजम् ॥
अज्ञात्वैकगुणं कर्म फलं दास्यति कर्मिणः ।
ज्ञात्वा शतगुणं तत् स्याद् भार्यया च तद् अक्षयम् ॥
पुंसः सर्वेषु कार्येषु भार्यैवेह सहायिनी ।
स्वल्पानामपि कार्याणां नहि सिद्धिस्तया विना ॥
एकेन यत् कृतं कर्म तस्माद् अर्धफलं भवेत् ।
जायया तु कृतं नाथ पुष्कलं पुरुषो लभेत् ॥
तस्माद् एतत् सुविदितमर्धो जाया इति श्रुतेः ।
श्रूयते दण्डकारण्ये सरिच्छ्रेष्ठास्ति गौतमी ॥
अशेषाघप्रशमनी सर्वाभीष्टप्रदायिनी ।
तस्माद् गच्छ मया तत्र कुरु पुण्यं महाफलम् ॥
ततः शत्रून् निहत्याजौ महत् सुखमवाप्स्यसि ॥
ब्रह्मोवाच । तथेत्युक्त्वा स गुरुणा भार्यया च शतक्रतुः ।
ययौ गङ्गां जगद्धात्रीं गौतमीं चेति विश्रुताम् ॥
दण्डकारण्यमध्यस्थां ययौ स प्रीतिमान् हरिः ।
तपः कर्तुं मनश्चक्रे देवदेवाय शम्भवे ॥
गङ्गां नत्वा तु प्रथमं स्नात्वा च स कृताञ्जलिः ।
शिवैकशरणो भूत्वा स्तोत्रं चेदं ततोऽब्रवीत् ॥
इन्द्र उवाच । स्वमायया यो ह्यखिलं चराचरम् ।
सृजत्यवत्यत्ति न सज्जतेऽस्मिन् ।
एकः स्वतन्त्रोऽद्वयचित् सुखात्मकः ।
स नः प्रसन्नोऽस्तु पिनाकपाणिः ॥
न यस्य तत्त्वं सनकादयोऽपि ।
जानन्ति वेदान्तरहस्यविज्ञाः ।
स पार्वतीशः सकलाभिलाष+ ।
दाता प्रसन्नोऽस्तु ममान्धकारिः ॥
सृष्ट्वा स्वयम्भूर्भगवान् विरिञ्चिम् ।
भयङ्करं चास्य शिरोऽन्वपश्यत् ।
छित्त्वा नखाग्रैर्नखसक्तमेतच् ।
चिक्षेप तस्माद् अभवत् त्रिवर्गः ॥
पापं दरिद्रं त्वथ लोभयाच्ञे ।
मोहो विपच्चेति ततोऽप्यनन्तम् ।
जातप्रभावं भवदुःखरूपम् ।
बभूव तैर्व्याप्तमिदं समस्तम् ॥
अवेक्ष्य सर्वं चकितः सुरेशो ।
देवीमवोचज्जगद् अस्तमेति ।
त्वं पाहि लोकेश्वरि लोकमातर्।
उमे शरण्ये सुभगे सुभद्रे ॥
जगत्प्रतिष्ठे वरदे जय त्वम् ।
भुक्तिः समाधिः परमा च मुक्तिः ।
स्वाहा स्वधा स्वस्तिरनादिसिद्धिर्।
गीर्बुद्धिरासीरजरामरे त्वम् ॥
विद्यादिरूपेण जगत्त्रये त्वम् ।
रक्षां करोष्येव मदाज्ञया च ।
त्वयैव सृष्टं भुवनत्रयं स्याद् ।
यतः प्रकृत्यैव तथैव चित्रम् ॥
इत्येवमुक्ता दयिता हरेण ।
संश्लेषसंलापपरा बभूव ।
श्रान्ता भवस्यार्धतनौ सुलग्ना ।
चिक्षेप च स्वेदजलं कराग्रैः ॥
तस्माद् बभूव प्रथमं स धर्मो ।
लक्ष्मीरथो दानमथो सुवृष्टिः ।
सत्त्वं सुसम्पन्नधरं सरांसि ।
धान्यानि पुष्पाणि फलानि चैव ॥
सौभाग्यवस्तूनि वपुः सुवेषः ।
शृङ्गारभाजीनि महौषधानि ।
नृत्यानि गीतान्यमृतं पुराणम् ।
श्रुतिस्मृती नीतिरथान्नपाने ॥
शस्त्राणि शास्त्राणि गृहोपयोग्यान्य्।
अस्त्राणि तीर्थानि च काननानि ।
इष्टानि पूर्तानि च मङ्गलानि ।
यानानि शुभ्राभरणासनानि ॥
भवाङ्गसंसर्गसुसम्प्रहास+ ।
सुस्वेदसंलापरहःप्रकारैः ।
तथैव जातं सचराचरं च ।
अपापकं देवि ततश्च जातम् ॥
सुखं प्रभूतं च शुभं च नित्यम् ।
विराजि चैतत् तव देवि भावात् ।
तस्मात् तु मां रक्ष जगज्जनित्रि ।
भीतं भयेभ्यो जगतां प्रधाने ॥
एके तर्कैर्विमुह्यन्ति लीयन्ते तत्र चापरे ।
शिवशक्त्योस्तदाद्वैतं सुन्दरं नौमि विग्रहम् ॥
ब्रह्मोवाच । एवं तु स्तुवतस्तस्य पुरस्ताद् अभवच्छिवः ॥
शिव उवाच । किमभीष्टं वरयसे हरे वद परायणम् ॥
इन्द्र उवाच । बलवान् मे रिपुश्चासीद् दर्शनैश्च शनिर्यथा ।
तेन बद्धस्तलं नीतः परिभूतस्त्वनेकधा ॥
वाक्सायकैस्तथा विद्धस्तद्वधाय त्वियं कृतिः ।
तदर्थं जगतामीश येन जेष्ये रिपुं प्रभो ॥
तद् एव देहि वीर्यं मे यच्चान्यद् रिपुनाशनम् ।
जातः पराभवो यस्मात् तद्विनाशे कृते सति ।
पुनर्जातमहं मन्ये वरं कीर्तिर्जयश्रियोः ॥
ब्रह्मोवाच । स शिवः शक्रमाहेदं न मयैकेन ते रिपुः ।
वधमाप्नोति तस्मात् त्वं विष्णुमप्यव्ययं हरिम् ॥
आराधयस्व पौलोम्या सह देवं जनार्दनम् ।
लोकत्रयैकशरणं नारायणमनन्यधीः ॥
ततः प्राप्स्यसि तस्माच्च मत्तश्चापि प्रियं हरे ।
पुनश्चोवाच भगवान् आदिकर्ता महेश्वरः ॥
मन्त्राभ्यासस्तपो वापि योगाभ्यसनमेव च ।
सङ्गमे यत्र कुत्रापि सिद्धिदं मुनयो विदुः ॥
किं पुनः सङ्गमे विप्र गौतमीसिन्धुफेनयोः ।
गिरीणां गह्वरे यद् वा सरितामथ सङ्गमे ॥
विप्रो धियैव भवति मुकुन्दाङ्घ्रिनिविष्टया ।
गङ्गाया दक्षिणे तीर आपस्तम्बो मुनीश्वरः ॥
आस्ते तस्याप्यहं तोषमगमं बलसूदन ।
तेन त्वं भार्यया चैव तोषयस्व गदाधरम् ॥
ब्रह्मोवाच । आपस्तम्बेन सहितो गङ्गाया दक्षिणे तटे ।
तुष्टाव देवं प्रयतः स्नात्वा पुण्येऽथ सङ्गमे ॥
फेनायाश्चैव गङ्गायास्तत्र देवं जनार्दनम् ।
वैदिकैर्विविधैर्मन्त्रैस्तपसातोषयत् तदा ॥
ततस्तुष्टोऽभवद् विष्णुः किं देयं चेत्यभाषत ।
देहि मे शत्रुहन्तारमित्याह भगवान् हरिः ॥
दत्तमित्येव जानीहि तमुवाच जनार्दनः ।
तत्राभवच्छिवस्यैव गङ्गाविष्ण्वोः प्रसादतः ॥
अम्भसा पुरुषो जातः शिवविष्णुस्वरूपधृक् ।
चक्रपाणिः शूलधरः स गत्वा तु रसातलम् ॥
निजघान तदा दैत्यमिन्द्रशत्रुं महाशनिम् ।
सखाभवत् स चेन्द्रस्य अब्जकः स वृषाकपिः ॥
दिविस्थोऽपि सदा चेन्द्रस्तमन्वेति वृषाकपिम् ।
कुपिता प्रणयेनाभूद् अन्यासक्तं विलोक्य तम् ।
शचीं तां सान्त्वयन्न् आह शतमन्युर्हसन्न् इदम् ॥
इन्द्र उवाच । नाहमिन्द्राणि शरणम् ऋते सख्युर्वृषाकपेः ।
वारि वापि हविर्यस्य अग्नेः प्रियकरं सदा ॥
नाहमन्यत्र गन्तास्मि प्रिये चाङ्गेन ते शपे ।
तस्मान् नार्हसि मां वक्तुं शङ्कयान्यत्र भामिनि ॥
पतिव्रता प्रिया मे त्वं धर्मे मन्त्रे सहायिनी ।
सापत्या च कुलीना च त्वत्तोऽन्या का प्रिया मम ॥
तस्मात् तवोपदेशेन गङ्गां प्राप्य महानदीम् ।
प्रसादाद् देवदेवस्य विष्णोर्वै चक्रपाणिनः ॥
तथा शिवस्य देवस्य प्रसादाच्च वृषाकपेः ।
जलोद्भवाच्च मे मित्राद् अब्जकाल्लोकविश्रुतात् ॥
उत्तीर्णदुःखः सुभगे इत इन्द्रोऽहमच्युतः ।
किं न साध्यं यत्र भार्या भर्तृचित्तानुगामिनी ॥
दुष्करा तत्र नो मुक्तिः किन्त्वर्थादित्रयं शुभे ।
जायैव परमं मित्रं लोकद्वयहितैषिणी ॥
सा चेत् कुलीना प्रियभाषिणी च ।
पतिव्रता रूपवती गुणाढ्या ।
सम्पत्सु चापत्सु समानरूपा ।
तया ह्यसाध्यं किमिह त्रिलोक्याम् ॥
तस्मात् तव धिया कान्ते ममेदं शुभमागतम् ।
इतस्तवोदितं चैव कर्तव्यं नान्यद् अस्ति मे ॥
परलोके च धर्मे च सत्पुत्रसदृशं न च ।
आर्तस्य पुरुषस्येह भार्यावद् भेषजं नहि ॥
निःश्रेयसपदप्राप्त्यै तथा पापस्य मुक्तये ।
गङ्गया सदृशं नास्ति शृणु चान्यद् वरानने ॥
धर्मार्थकाममोक्षाणां प्राप्तये पापमुक्तये ।
शिवविष्ण्वोरनन्यत्व+ ।ज्ञानान् नास्त्यत्र मुक्तये ॥
तस्मात् तव धिया साध्वि सर्वमेतन् मनोगतम् ।
अवाप्तं च शिवाद् विष्णोर्गङ्गायाश्च प्रसादतः ॥
इन्द्रत्वं मे स्थिरं चेतो मन्ये मित्रबलात् पुनः ।
वृषाकपिर्मम सखा यो जातस्त्वप्सु भामिनि ॥
त्वं च प्रियसखी नित्यं नान्यत् प्रियतरं मम ।
तीर्थानां गौतमी गङ्गा देवानां हरिशङ्करौ ॥
तस्माद् एभ्यः प्रसादेन सर्वं चेप्सितमाप्तवान् ।
मम प्रीतिकरं चेदं तीर्थं त्रैलोक्यविश्रुतम् ॥
तस्माद् एतद् धि याचिष्ये देवान् सर्वान् अनुक्रमात् ।
अनुमन्यन्तु ऋषयो गङ्गा च हरिशङ्करौ ॥
इन्द्रेश्वरे चाब्जके च उभयोस्तीरयोः सुराः ।
एकत्र शङ्करो देवो ह्यपरत्र जनार्दनः ॥
पावयन् दण्डकारण्यं साक्षाद् विष्णुस्त्रिविक्रमः ।
अन्तरे यानि तीर्थानि सर्वपुण्यप्रदानि च ॥
अत्र तु स्नानमात्रेण सर्वे ते मुक्तिमाप्नुयुः ।
पापिष्ठाः पापतो मुक्तिमाप्नुयुर्ये च धर्मिणः ॥
तेषां तु परमा मुक्तिः पितृभिः पञ्चपञ्चभिः ।
अत्र किञ्चिच्च ये दद्युरर्थिभ्यस्तिलमात्रकम् ॥
दातृभ्यो ह्यक्षयं तत् स्यात् कामदं मोक्षदं तथा ।
धन्यं यशस्यमायुष्यमारोग्यं पुण्यवर्धनम् ॥
आख्यानं विष्णुशम्भ्वोश्च ज्ञात्वा स्नानाच्च मुक्तिदम् ।
अस्य तीर्थस्य माहात्म्यं ये शृण्वन्ति पठन्ति च ॥
पुण्यभाजो भवेयुस्ते तेभ्योऽत्रैव स्मृतिर्भवेत् ।
शिवविष्ण्वोरशेषाघ+ ।सङ्घविच्छेदकारिणी ।
यां प्रार्थयन्ति मुनयो विजितेन्द्रियमानसाः ॥
ब्रह्मोवाच । भविष्यत्येवमेवेति तं देवा ऋषयोऽब्रुवन् ।
गौतम्या उत्तरे पारे तीर्थानां मोक्षदायिनाम् ॥
देवर्षिसिद्धसेव्यानां सहस्राण्यथ सप्त वै ।
तथैव दक्षिणे तीरे तीर्थान्येकादशैव तु ॥
अब्जकं हृदयं प्रोक्तं गोदावर्या मुनीश्वरैः ।
विश्रामस्थानमीशस्य विष्णोर्ब्रह्मण एव च ॥
ब्रह्मोवाच । आपस्तम्बमिति ख्यातं तीर्थं त्रैलोक्यविश्रुतम् ।
स्मरणाद् अप्यशेषाघ+ ।सङ्घविध्वंसनक्षमम् ॥
आपस्तम्बो महाप्राज्ञो मुनिरासीन् महायशाः ।
तस्य भार्याक्षसूत्रेति पतिधर्मपरायणा ॥
तस्य पुत्रो महाप्राज्ञः कर्किनामाथ तत्त्ववित् ।
तस्याश्रममनुप्राप्तो ह्यगस्त्यो मुनिसत्तमः ॥
तमगस्त्यं पूजयित्वा आपस्तम्बो मुनीश्वरः ।
शिष्यैरनुगतो धीमांस्तं प्रष्टुमुपचक्रमे ॥
आपस्तम्ब उवाच । त्रयाणां को नु पूज्यः स्याद् देवानां मुनिसत्तम ।
भुक्तिर्मुक्तिश्च कस्माद् वा स्याद् अनादिश्च को भवेत् ॥
अनन्तश्चापि को विप्र देवानामपि दैवतम् ।
यज्ञैः क इज्यते देवः को वेदेष्वनुगीयते ।
एतं मे संशयं छेत्तुं वदागस्त्य महामुने ॥
अगस्त्य उवाच । धर्मार्थकाममोक्षाणां प्रमाणं शब्द उच्यते ।
तत्रापि वैदिकः शब्दः प्रमाणं परमं मतः ॥
वेदेन गीयते यस्तु पुरुषः स परात् परः ।
मृतोऽपरः स विज्ञेयो ह्यमृतः पर उच्यते ॥
योऽमूर्तः स परो ज्ञेयो ह्यपरो मूर्त उच्यते ।
गुणाभिव्याप्तिभेदेन मूर्तोऽसौ त्रिविधो भवेत् ॥
ब्रह्मा विष्णुः शिवश्चेति एक एव त्रिधोच्यते ।
त्रयाणामपि देवानां वेद्यमेकं परं हि तत् ॥
एकस्य बहुधा व्याप्तिर्गुणकर्मविभेदतः ।
लोकानामुपकारार्थमाकृतित्रितयं भवेत् ॥
यस्तत्त्वं वेत्ति परमं स च विद्वान् न चेतरः ।
तत्र यो भेदमाचष्टे लिङ्गभेदी स उच्यते ॥
प्रायश्चित्तं न तस्यास्ति यश्चैषां व्याहरेद् भिदम् ।
त्रयाणामपि देवानां मूर्तिभेदः पृथक् पृथक् ॥
वेदाः प्रमाणं सर्वत्र साकारेषु पृथक् पृथक् ।
निराकारं च यत् त्वेकं तत् तेभ्यः परमं मतम् ॥
आपस्तम्ब उवाच । नानेन निर्णयः कश्चिन् मयात्र विदितो भवेत् ।
तत्राप्यत्र रहस्यं यत् तद् विमृश्याशु कीर्त्यताम् ।
निःसंशयं निर्विकल्पं भाजनं सर्वसम्पदाम् ॥
ब्रह्मोवाच । एतद् आकर्ण्य भगवान् अगस्त्यो वाक्यमब्रवीत् ॥
अगस्त्य उवाच । यद्यप्येषां न भेदोऽस्ति देवानां तु परस्परम् ।
तथापि सर्वसिद्धिः स्याच्छिवाद् एव सुखात्मनः ॥
प्रपञ्चस्य निमित्तं यत् तज्ज्योतिश्च परं शिवः ।
तमेव साधय हरं भक्त्या परमया मुने ।
गौतम्यां सकलाघौघ+ ।संहर्ता दण्डके वने ॥
ब्रह्मोवाच । एतच्छ्रुत्वा मुनेर्वाक्यं परां प्रीतिमुपागतः ।
भुक्तिदो मुक्तिदः पुंसां साकारोऽथ निराकृतिः ॥
सृष्ट्याकारस्ततः शक्तः पालनाकार एव च ।
दाता च हन्ति सर्वं यो यस्माद् एतत् समाप्यते ॥
अगस्त्य उवाच । ब्रह्माकृतिः कर्तृरूपा वैष्णवी पालनी तथा ।
रुद्राकृतिर्निहन्त्री सा सर्ववेदेषु पठ्यते ॥
ब्रह्मोवाच । आपस्तम्बस्तदा गङ्गां गत्वा स्नात्वा यतव्रतः ।
तुष्टाव शङ्करं देवं स्तोत्रेणानेन नारद ॥
आपस्तम्ब उवाच । काष्ठेषु वह्निः कुसुमेषु गन्धो ।
बीजेषु वृक्षादि दृषत्सु हेम ।
भूतेषु सर्वेषु तथास्ति यो वै ।
तं सोमनाथं शरणं व्रजामि ॥
यो लीलया विश्वमिदं चकार ।
धाता विधाता भुवनत्रयस्य ।
यो विश्वरूपः सदसत्परो यः ।
सोमेश्वरं तं शरणं व्रजामि ॥
यं स्मृत्य दारिद्र्यमहाभिशाप+ ।
रोगादिभिर्न स्पृश्यते शरीरी ।
यमाश्रिताश्चेप्सितमाप्नुवन्ति ।
सोमेश्वरं तं शरणं व्रजामि ॥
येन त्रयीधर्ममवेक्ष्य पूर्वम् ।
ब्रह्मादयस्तत्र समीहिताश्च ।
एवं द्विधा येन कृतं शरीरम् ।
सोमेश्वरं तं शरणं व्रजामि ॥
यस्मै नमो गच्छति मन्त्रपूतम् ।
हुतं हविर्या च कृता च पूजा ।
दत्तं हविर्येन सुरा भजन्ते ।
सोमेश्वरं तं शरणं व्रजामि ॥
यस्मात् परं नान्यद् अस्ति प्रशस्तम् ।
यस्मात् परं नैव सुसूक्ष्ममन्यत् ।
यस्मात् परं नो महतां महच्च ।
सोमेश्वरं तं शरणं व्रजामि ॥
यस्याज्ञया विश्वमिदं विचित्रम् ।
अचिन्त्यरूपं विविधं महच्च ।
एकक्रियं यद्वद् अनुप्रयाति ।
सोमेश्वरं तं शरणं व्रजामि ॥
यस्मिन् विभूतिः सकलाधिपत्यम् ।
कर्तृत्वदातृत्वमहत्त्वमेव ।
प्रीतिर्यशः सौख्यमनादिधर्मः ।
सोमेश्वरं तं शरणं व्रजामि ॥
नित्यं शरण्यः सकलस्य पूज्यो ।
नित्यं प्रियो यः शरणागतस्य ।
नित्यं शिवो यः सकलस्य रूपम् ।
सोमेश्वरं तं शरणं व्रजामि ॥
ब्रह्मोवाच । ततः प्रसन्नो भगवान् आह नारद तं मुनिम् ।
आत्मार्थं च परार्थं च आपस्तम्बोऽब्रवीच्छिवम् ॥
सर्वान् कामान् आप्नुयुस्ते ये स्नात्वा देवमीश्वरम् ।
पश्येयुर्जगतामीशमस्त्वित्याह शिवो मुनिम् ॥
ततः प्रभृति तत् तीर्थमापस्तम्बमुदाहृतम् ।
अनाद्यविद्यातिमिर+ ।व्रातनिर्मूलनक्षमम् ॥
ब्रह्मोवाच । यमतीर्थमिति ख्यातं पितृणां प्रीतिवर्धनम् ।
अशेषपापशमनं तत्र वृत्तमिदं शृणु ॥
तत्राख्यानमिदं त्वासीद् इतिहासं पुरातनम् ।
सरमेति प्रसिद्धास्ति नाम्ना देवशुनी मुने ॥
तस्याः पुत्रौ महाश्रेष्ठौ श्वानौ नित्यं जनान् अनु ।
गामिनौ पवनाहारौ चतुरक्षौ यमप्रियौ ॥
गा रक्षति स्म देवानां यज्ञार्थं कल्पितान् पशून् ।
रक्षन्तीमनुजग्मुस्ते राक्षसा दैत्यदानवाः ॥
रक्षन्तीं तां महाप्राज्ञाः श्वानयोर्मातरं शुनीम् ।
प्रलोभयित्वा विविधैर्वाक्यैर्दानैश्च यत्नतः ॥
हृता गा राक्षसैः पापैः पश्वर्थे कल्पिताः शुभाः ।
तत आगत्य सा देवान् इदमाह क्रमाच्छुनी ॥
सरमोवाच । मां बद्ध्वा राक्षसैः पाशैस्ताडयित्वा प्रहारकैः ।
नीता गा यज्ञसिद्ध्यर्थं कल्पिताः पशवः सुराः ॥
ब्रह्मोवाच । तस्या वाचं निशम्याशु सुरान् प्राह बृहस्पतिः ॥
बृहस्पतिरुवाच । इयं विकृतरूपास्ते अस्याः पापं च लक्षये ।
अस्या मतेन ता गावो नीता नान्येन हेतुना ।
पापेयं सुकृतीवेति लक्ष्यते देहचेष्टितैः ॥
ब्रह्मोवाच । तद् गुरोर्वचनाच्छक्रः पदा तां प्राहरच्छुनीम् ।
पदाघातात् तदा तस्या मुखात् क्षीरं प्रसुस्रुवे ॥
पुनः प्राह शचीभर्ता क्षीरं पीतं त्वया शुनि ।
राक्षसैश्च तदा दत्तं तस्मान् नीतास्तु गा मम ॥
सरमोवाच । नापराधोऽस्ति मे नाथ न चान्यस्यापि कस्यचित् ।
नापराधो न चोपेक्षा ममास्ति त्रिदशेश्वर ।
तस्माद् रुष्टोऽसि किं नाथ रिपवो बलिनस्तु ते ॥
ब्रह्मोवाच । ततो ध्यात्वा देवगुरुर्ज्ञात्वा तस्या विचेष्टितम् ।
सत्यं शक्र त्वियं दुष्टा रिपूणां पक्षकारिणी ॥
ततः शशाप तां शक्रः पापिष्ठे त्वं शुनी भव ।
मर्त्यलोके पापभूता अज्ञानात् पापकारिणी ॥
तदेन्द्रस्य तु शापेन मानुषे सा व्यजायत ।
यथा शप्ता मघवता पापात् सा ह्यतिभीषणा ॥
गावो या राक्षसैर्नीतास्तासामानयनाय च ।
यत्नं कुर्वन् सुरपतिर्विष्णवे तन् न्यवेदयत् ॥
विष्णुर्दैत्यांश्च दनुजान् गोहर्तृंश्चैव राक्षसान् ।
हन्तुं प्रयत्नमकरोज्जगृहे च महद् धनुः ॥
शार्ङ्गं यल्लोकविख्यातं दैत्यनाशनमेव च ।
जितारिः पूजितो देवैः स्वयं स्थित्वा जनार्दनः ॥
यत्र वै दण्डकारण्ये शार्ङ्गपाणिर्जगत्प्रभुः ।
तत्रस्थान् दैत्यदनुजान् राक्षसांश्च बलीयसः ॥
पुनर्जघ्ने स वै विष्णुर्गा यैर्नीताश्च राक्षसैः ।
तत्र वै दण्डकारण्ये शार्ङ्गपाणिरिति श्रुतः ॥
युध्यमानस्ततो विष्णुर्दितिजै राक्षसैः सह ।
ते जग्मुर्दक्षिणामाशां विष्णोस्त्रासान् महामुने ॥
अन्वगच्छत् ततो विष्णुस्तान् एव परमेश्वरः ।
गरुत्मता तान् अवाप्य शार्ङ्गमुक्तैर्मनोजवैः ॥
बाणैस्तान् व्याहनद् विष्णुर्गङ्गाया उत्तरे तटे ।
देवारयः क्षयं नीता विष्णुना प्रभविष्णुना ॥
शार्ङ्गमुक्तैर्महावेगैः सुस्वनैश्च सुमन्त्रितैः ।
क्षयं प्राप्ता विष्णुबाणैस्ततस्ते देवशत्रवः ॥
गावो लब्धा यत्र देवैर्बाणतीर्थं तद् उच्यते ।
वैष्णवं लोकविदितं गोतीर्थं चेति विश्रुतम् ॥
पश्वर्थे कल्पिता गावो गङ्गाया दक्षिणे तटे ।
प्रद्रुतास्ते सुराः सर्वे गङ्गायां संन्यवेशयन् ॥
तन्मध्ये कारयामासुर्द्वीपं चैवाश्रयं गवाम् ।
तैर्गोभिस्तत्र गङ्गायां सुरयज्ञो व्यजायत ॥
यज्ञतीर्थं तु तत् प्रोक्तं गोद्वीपं गाङ्गमध्यतः ।
देवानां यजनं तच्च सर्वकामप्रदं शुभम् ॥
स्वयं मूर्तिमती भूत्वा गङ्गाशक्तिर्महाद्युते ।
असारापारसंसार+ ।सागरोत्तरणे तरिः ॥
विश्वेश्वरी योगमाया सद्भक्ताभयदायिनी ।
गोरक्षं तु ततस्तीर्थं गङ्गाया दक्षिणे तटे ॥
तौ श्वानौ सरमापुत्रौ चतुरक्षौ यमप्रियौ ।
मातुः शापं चापराधं सर्वं चापि सविस्तरम् ॥
निवेद्य तु यथान्यायं कार्यं चापि सुखप्रदम् ।
विशापकरणं चापि पप्रच्छतुरुभौ यमम् ॥
स ताभ्यां सहितः सौरिः पित्रे सूर्याय चाब्रवीत् ।
श्रुत्वा सूर्यः सुतं प्राह गङ्गायां सुरसत्तम ॥
लोकत्रयैकपावन्यां गौतम्यां दण्डके वने ।
श्रद्धया परया वत्स सुस्नातः सुसमाहितः ॥
ब्रह्माणं चैव विष्णुं च मामीशं च यथाक्रमम् ।
स्तुहि त्वं सर्वभावेन भृत्यौ प्रीतिमवाप्स्यतः ॥
तत् पितुर्वचनं श्रुत्वा यमः प्रीतमनास्तदा ।
तयोश्च प्रीतये प्रायाद् देवतर्पणयोर्यमः ॥
गौतम्यामघहारिण्यां सुसमाहितमानसः ।
तथैव तोषयामास गङ्गायां सुरसत्तमान् ॥
श्वभ्यां च सहितः श्रीमान् दक्षिणाशापतिः प्रभुः ।
ब्रह्माणं तोषयामास भानुं वै दक्षिणे तटे ॥
ईशानमुत्तरे विष्णुं स्वयं धर्मः प्रतापवान् ।
दत्तवन्तो वरं श्रेष्ठं सरमाया विशापकम् ।
वरान् अयाचत बहूंल्लोकानामुपकारकान् ॥
यम उवाच । एषु स्नानं तु ये कुर्युर्ब्रह्मविष्णुमहेश्वराः ।
आत्मार्थं च परार्थं च ते कामान् आप्नुयुः शुभान् ॥
बाणतीर्थे तु ये स्नात्वा शार्ङ्गपाणिं स्मरन्ति वै ।
तेभ्यो दारिद्र्यदुःखानि न भवेयुर्युगे युगे ॥
गोतीर्थे ब्रह्मतीर्थे वा यस्तु स्नात्वा यतव्रतः ।
ब्रह्माणं तं नमस्याथ द्वीपस्यापि प्रदक्षिणम् ॥
यः कुर्यात् तेन पृथिवी सप्तद्वीपा वसुन्धरा ।
प्रदक्षिणीकृता तत्र किञ्चिद् दत्त्वा वसु द्विजम् ॥
तद् देवयजनं प्राप्य किञ्चिद् धुत्वा हुताशने ।
अश्वमेधादियज्ञानां फलं प्राप्नोति पुष्कलम् ॥
यः सकृत् तत्र पठति गायत्रीं वेदमातरम् ।
अधीतास्तेन वेदा वै निष्कामो मुक्तिभाजनम् ॥
स्नात्वा तु दक्षिणे कूले शक्तिं देवीं तु भक्तितः ।
पूजयित्वा यथान्यायं सर्वान् कामान् अवाप्नुयात् ॥
ब्रह्मविष्णुमहेशानां शक्तिर्माता त्रयीमयी ।
सर्वान् कामान् अवाप्नोति पुत्रवान् धनवान् भवेत् ॥
आदित्यं भक्तितो यस्तु दक्षिणे नियतो नरः ।
स्नात्वा पश्येत तेनेष्टा यज्ञा विविधदक्षिणाः ॥
कूले यश्चोत्तरे चैव गङ्गाया दैत्यसूदनम् ।
स्नात्वा पश्येत तं नत्वा तस्य विष्णोः परं पदम् ॥
यमेश्वरं ततो यस्तु यमतीर्थे तु पूजितम् ।
स्नातः पश्यति युक्तात्मा स करोत्यचिरेण हि ॥
पितृणामक्षयं पुण्यं फलदं कीर्तिवर्धनम् ।
तत्र स्नानेन दानेन जपेन स्तवनेन च ।
अपि दुष्कृतकर्माणः पितरो मोक्षमाप्नुयुः ॥
ब्रह्मोवाच । इत्याद्यष्ट सहस्राणि तीर्थानि त्रीणि नारद ।
तेषु स्नानं च दानं च सर्वमक्षयपुण्यदम् ॥
एतेषां स्मरणं पुण्यं नानाजन्माघनाशनम् ।
श्रवणात् पितृभिः सार्धं पठनात् स्वकुलैः सह ॥
तेषामप्यतिपापानि नाशं यान्ति ममाज्ञया ।
तत्र स्नानादि यः कृत्वा किञ्चिद् दत्त्वा यतात्मवान् ॥
पितृणां पिण्डदानादि कृत्वा नत्वा सुरान् इमान् ।
धनं धान्यं यशो वीर्यमायुरारोग्यसम्पदः ॥
पुत्रान् पौत्रान् प्रियां भार्यां लब्ध्वा चान्यन् मनीषितम् ।
अवियुक्तः प्रीतमना बन्धुभिश्चातिमानितः ॥
नरकस्थान् अपि पितृंस्तारयित्वा कुलानि च ।
पावयित्वा प्रियैर्युक्तो ह्यन्ते विष्णुं शिवं स्मरेत् ।
ततो मुक्तिपदं गच्छेद् देवानां वचनं यथा ॥
ब्रह्मोवाच । यक्षिणीसङ्गमं नाम तीर्थं सर्वफलप्रदम् ।
तत्र स्नानेन दानेन सर्वान् कामान् अवाप्नुयात् ॥
यत्र यक्षेश्वरो देवो दर्शनाद् भुक्तिमुक्तिदः ।
तत्र च स्नानमात्रेण सत्त्रयागफलं लभेत् ॥
विश्वावसोः स्वसा नाम्ना पिप्पला गुरुहासिनी ।
ऋषीणां सत्त्रमगमद् गौतमीतीरवर्तिनाम् ॥
दृष्ट्वा तत्र ऋषीन् क्षामान् सा जहासातिगर्विता ।
या गत्वाश्रावय वौषड् अस्तु श्रौषड् इति स्थिरम् ॥
विस्वरेण ब्रुवती तां ते शेपुः स्राविणी भव ।
ततो नद्यभवत् तत्र यक्षिणीति सुविश्रुता ॥
ततो विश्वावसुः पूज्य ऋषीन् देवं त्रिलोचनम् ।
सङ्गम्य चैव गौतम्या तां विशापामथाकरोत् ॥
ततः प्रभृति तत् तीर्थं यक्षिणीसङ्गमं स्मृतम् ।
तत्र स्नानादिदानेन सर्वान् कामान् अवाप्नुयात् ॥
विश्वावसोः प्रसन्नोऽभूद् यत्र शम्भुः शिवान्वितः ।
शैवं तत् परमं तीर्थं दुर्गातीर्थं च विश्रुतम् ॥
सर्वपापौघहरणं सर्वदुर्गतिनाशनम् ।
सर्वेषां तीर्थमुख्यानां तद् धि सारं महामुने ।
तीर्थं मुनिवरैः ख्यातं सर्वसिद्धिप्रदं नृणाम् ॥
ब्रह्मोवाच । शुक्लतीर्थमिति ख्यातं सर्वसिद्धिकरं नृणाम् ।
यस्य स्मरणमात्रेण सर्वकामान् अवाप्नुयात् ॥
भरद्वाज इति ख्यातो मुनिः परमधार्मिकः ।
तस्य पैठीनसी नाम भार्या सुकलभूषणा ॥
गौतमीतीरमध्यास्ते पतिव्रतपरायणा ।
अग्नीषोमीयमैन्द्राग्नं पुरोडाशमकल्पयत् ॥
पुरोडाशे श्रप्यमाणे धूमात् कश्चिद् अजायत ।
पुरोडाशं भक्षयित्वा लोकत्रितयभीषणः ॥
यज्ञं मे ह्यत्र को हंसि कोपात् त्वमिति तं मुनिः ।
प्रोवाच सत्वरं क्रुद्धो भरद्वाजो द्विजोत्तमः ।
तद् ऋषेर्वचनं श्रुत्वा राक्षसः प्रत्युवाच तम् ॥
राक्षस उवाच । हव्यघ्न इति विख्यातं भरद्वाज निबोध माम् ।
सन्ध्यासुतोऽहं ज्येष्ठश्च सुतः प्राचीनबर्हिषः ॥
ब्रह्मणा मे वरो दत्तो यज्ञान् खाद यथासुखम् ।
ममानुजः कलिश्चापि बलवान् अतिभीषणः ॥
अहं कृष्णः पिता कृष्णो माता कृष्णा तथानुजः ।
अहं मखं हनिष्यामि यूपं छेद्मि कृतान्तकः ॥
भरद्वाज उवाच । रक्ष्यतां मे त्वया यज्ञः प्रियो धर्मः सनातनः ।
जाने त्वां यज्ञहन्तारं सद्द्विजं रक्ष मे क्रतुम् ॥
यज्ञघ्न उवाच । भरद्वाज निबोधेदं वाक्यं मम समासतः ।
ब्रह्मणाहं पुरा शप्तो देवदानवसंनिधौ ॥
ततः प्रसादितो देवो मया लोकपितामहः ।
अमृतैः प्रोक्षयिष्यन्ति यदा त्वां मुनिसत्तमाः ॥
तदा विशापो भविता हव्यघ्न त्वं न चान्यथा ।
एवं करिष्यसि यदा ततः सर्वं भविष्यति ॥
ब्रह्मोवाच । भरद्वाजः पुनः प्राह सखा मेऽसि महामते ।
मखसंरक्षणं येन स्यान् मे वद करोमि तत् ॥
सम्भूय देवा दैतेया ममन्थुः क्षीरसागरम् ।
अलभन्तामृतं कष्टात् तद् अस्मत्सुलभं कथम् ॥
प्रीत्या यदि प्रसन्नोऽसि सुलभं यद् वदस्व तत् ।
तद् ऋषेर्वचनं श्रुत्वा रक्षः प्राह तदा मुदा ॥
रक्ष उवाच । अमृतं गौतमीवारि अमृतं स्वर्णमुच्यते ।
अमृतं गोभवं चाज्यममृतं सोम एव च ॥
एतैर्मामभिषिञ्चस्व अथवैतैस्तथा त्रिभिः ।
गङ्गाया वारिणाज्येन हिरण्येन तथैव च ।
सर्वेभ्योऽप्यधिकं दिव्यममृतं गौतमीजलम् ॥
ब्रह्मोवाच । एतद् आकर्ण्य स ऋषिः परं सन्तोषमागतः ।
पाणावादाय गङ्गायाः सलिलामृतमादरात् ॥
तेनाकरोद् ऋषी रक्षो ह्यभिषिक्तं तदा मखे ।
पुनश्च यूपे च पशावृत्विक्षु मखमण्डले ॥
सर्वमेवाभवच्छुक्लमभिषेकान् महात्मनः ।
तद् रक्षोऽपि तदा शुक्लो भूत्वोत्पन्नो महाबलः ॥
यः पुरा कृष्णरूपोऽभूत् स तु शुक्लोऽभवत् क्षणात् ।
यज्ञं सर्वं समाप्याथ भरद्वाजः प्रतापवान् ॥
ऋत्विजोऽपि विसृज्याथ यूपं गङ्गोदकेऽक्षिपत् ।
गङ्गामध्ये तद् धि यूपमद्याप्यास्ते महामते ॥
अभिषिक्तं चामृतेन अभिज्ञानं तु तन् महत् ।
तत्र तीर्थे पुना रक्षो भरद्वाजमुवाच ह ॥
रक्ष उवाच । अहं यामि भरद्वाज कृतः शुक्लस्त्वया पुनः ।
तस्मात् तवात्र तीर्थे ये स्नानदानादिपूजनम् ॥
कुर्युस्तेषामभीष्टानि भवेयुर्यत् फलं मखे ।
स्मरणाद् अपि पापानि नाशं यान्तु सदा मुने ॥
ततः प्रभृति तत् तीर्थं शुक्लतीर्थमिति स्मृतम् ।
गौतम्यां दण्डकारण्ये स्वर्गद्वारमपावृतम् ॥
उभयोस्तीरयोः सप्त सहस्राण्यपराणि च ।
तीर्थानां मुनिशार्दूल सर्वसिद्धिप्रदायिनाम् ॥
ब्रह्मोवाच । चक्रतीर्थमिति ख्यातं स्मरणात् पापनाशनम् ।
तस्य प्रभावं वक्ष्यामि शृणु यत्नेन नारद ॥
ऋषयः सप्त विख्याता वसिष्ठप्रमुखा मुने ।
गौतम्यास्तीरमाश्रित्य सत्त्रयज्ञमुपासते ॥
तत्र विघ्न उपक्रान्ते रक्षोभिरतिभीषणे ।
मामभ्येत्याथ मुनयो रक्षःकृत्यं न्यवेदयन् ॥
तदाहं प्रमदारूपं माययासृज्य नारद ।
यस्याश्च दर्शनाद् एव नाशं यान्त्यथ राक्षसाः ॥
एवमुक्त्वा तु तां प्रादाम् ऋषिभ्यः प्रमदां मुने ।
मद्वाक्याद् ऋषयो मायामादाय पुनरागमन् ॥
अजैका या समाख्याता कृष्णलोहितरूपिणी ।
मुक्तकेशीत्यभिधया सास्तेऽद्यापि स्वरूपिणी ॥
लोकत्रितयसम्मोह+ ।दायिनी कामरूपिणी ।
तद्बलात् स्वस्थमनसः सर्वे च मुनिपुङ्गवः ॥
गौतमीं सरितां श्रेष्ठां पुनर्यज्ञाय दीक्षिताः ।
पुनस्तन्मखनाशाय राक्षसाः समुपागमन् ॥
यक्षवाटान्तिके मायां दृष्ट्वा राक्षसपुङ्गवाः ।
ततो नृत्यन्ति गायन्ति हसन्ति च रुदन्ति च ॥
माहेश्वरी महामाया प्रभावेणातिदर्पिता ।
तेषां मध्ये दैत्यपतिः शम्बरो नाम वीर्यवान् ॥
मायारूपां तु प्रमदां भक्षयामास नारद ।
तद् अद्भुतमतीवासीत् तन्मायाबलदर्शिनाम् ॥
मखे विध्वंस्यमाने तु ते विष्णुं शरणं ययुः ।
प्रादाद् विष्णुश्चक्रमथो मुनीनां रक्षणाय तु ॥
चक्रं तद् राक्षसान् आजौ दैत्यांश्च दनुजांस्तथा ।
चिच्छेद तद्भयाद् एव मृता राक्षसपुङ्गवाः ॥
ऋषिभिस्तन् महासत्त्रं सम्पूर्णमभवत् तदा ।
विष्णोः प्रक्षालितं चक्रं गङ्गाम्भोभिः सुदर्शनम् ॥
ततः प्रभृति तत् तीर्थं चक्रतीर्थमुदाहृतम् ।
तत्र स्नानेन दानेन सत्त्रयागफलं लभेत् ॥
तत्र पञ्च शतान्यासंस्तीर्थानां पापहारिणाम् ।
तेषु स्नानं तथा दानं प्रत्येकं मुक्तिदायकम् ॥
ब्रह्मोवाच । वाणीसङ्गममाख्यातं यत्र वागीश्वरो हरः ।
तत् तीर्थं सर्वपापानां मोचनं सर्वकामदम् ॥
तत्र स्नानेन दानेन ब्रह्महत्यादिनाशनम् ।
ब्रह्मविष्ण्वोश्च संवादे महत्त्वे च परस्परम् ॥
तयोर्मध्ये महादेवो ज्योतिर्मूर्तिरभूत् किल ।
तत्रैव वाग् उवाचेदं दैवी पुत्र तयोः शुभा ॥
अहमस्मि महांस्तत्र अहमस्मीति वै मिथः ।
दैवी वाक् तावुभौ प्राह यस्त्वस्यान्तं तु पश्यति ॥
स तु ज्येष्ठो भवेत् तस्मान् मा वादं कर्तुमर्हथः ।
तद्वाक्याद् विष्णुरगमद् अधोऽहं चोर्ध्वमेव च ॥
ततो विष्णुः शीघ्रमेत्य ज्योतिःपार्श्व उपाविशत् ।
अप्राप्यान्तमहं प्रायां दूराद् दूरतरं मुने ॥
ततः श्रान्तो निवृत्तोऽहं द्रष्टुमीशं तु तं प्रभुम् ।
तदैवं मम धीरासीद् दृष्टश्चान्तो मया भृशम् ॥
अस्य देवस्य तद् विष्णोर्मम ज्यैष्ठ्यं स्फुटं भवेत् ।
पुनश्चापि मम त्वेवं मतिरासीन् महामते ॥
सत्यैर्वक्त्रैः कथं वक्ष्ये पीडितोऽप्यनृतं वचः ।
नानाविधेषु पापेषु नानृतात् पातकं परम् ॥
सत्यैर्वक्त्रैरसत्यां वा वाचं वक्ष्ये कथं त्विति ।
ततोऽहं पञ्चमं वक्त्रं गर्दभाकृतिभीषणम् ॥
कृत्वा तेनानृतं वक्ष्य इति ध्यात्वा चिरं तदा ।
अब्रवं तं हरिं तत्र आसीनं जगतां प्रभुम् ॥
अस्य चान्तो मया दृष्टस्तेन ज्यैष्ठ्यं जनार्दन ।
ममेति वदतः पार्श्वे उभौ तौ हरिशङ्करौ ॥
एकरूपत्वमापन्नौ सूर्याचन्द्रमसाविव ।
तौ दृष्ट्वा विस्मितो भीतश्चास्तवं तावुभावपि ।
ततः क्रुद्धौ जगन्नाथौ वाचं तामिदमूचतुः ॥
हरिहरावूचतुः । दुष्टे त्वं निम्नगा भूया नानृताद्
अस्ति पातकम् ॥
ब्रह्मोवाच । ततः सा विह्वला भूत्वा नदीभावमुपागता ।
तद् दृष्ट्वा विस्मितो भीतस्तामब्रवमहं तदा ॥
यस्माद् असत्यमुक्तासि ब्रह्मवाचि स्थिता सती ।
तस्माद् अदृश्या त्वं भूयाः पापरूपास्यसंशयम् ॥
एतच्छापं विदित्वा तु तौ देवौ प्रणता तदा ।
विशापत्वं प्रार्थयन्ती तुष्टाव च पुनः पुनः ॥
ततस्तुष्टौ देवदेवौ प्रार्थितौ त्रिदशार्चितौ ।
प्रीत्या हरिहरावेवं वाचं वाचमथोचतुः ॥
हरिहरावूचतुः । गङ्गया सङ्गता भद्रे यदा त्वं लोकपावनी ।
तदा पुनर्वपुस्ते स्यात् पवित्रं हि सुशोभने ॥
ब्रह्मोवाच । तथेत्युक्त्वा सापि देवी गङ्गया सङ्गताभवत् ।
भागीरथी गौतमी च ततश्चापि स्वकं वपुः ॥
देवी सा व्यगमद् ब्रह्मन् देवानामपि दुर्लभम् ।
गौतम्यां सैव विख्याता नाम्ना वाणीति पुण्यदा ॥
भागीरथ्यां सैव देवी सरस्वत्यभिधीयते ।
उभयत्रापि विख्यातः सङ्गमो लोकपूजितः ॥
सरस्वतीसङ्गमश्च वाणीसङ्गम एव च ।
गौतम्या सङ्गता देवी वाणी वाचा सरस्वती ॥
सर्वत्र पूजितं तीर्थं तत्र वाचा शिवं प्रभुम् ।
देवेश्वरं पूजयित्वा विशापमगमद् यतः ॥
ब्रह्मा विधूय वाग्दौष्ट्यं स्वं च धामागमत् पुनः ।
तस्मात् तत्र शुचिर्भूत्वा स्नात्वा तत्र च सङ्गमे ॥
वागीश्वरं ततो दृष्ट्वा तावता मुक्तिमाप्नुयात् ।
दानहोमादिकं किञ्चिद् उपवासादिकां क्रियाम् ॥
यः कुर्यात् सङ्गमे पुण्ये संसारे न भवेत् पुनः ।
एकोनविंशतिशतं तीर्थानां तीरयोर्द्वयोः ।
नानाजन्मार्जिताशेष+ ।पापक्षयविधायिनाम् ॥
ब्रह्मोवाच । विष्णुतीर्थमिति ख्यातं तत्र वृत्तमिदं शृणु ।
मौद्गल्य इति विख्यातो मुद्गलस्य सुतो ऋषिः ॥
तस्य भार्या तु जाबाला नाम्ना ख्याता सुपुत्रिणी ।
पिता ऋषिस्तथा वृद्धो मुद्गलो लोकविश्रुतः ॥
तस्य भार्या तथा ख्याता नाम्ना भागीरथी शुभा ।
स मौद्गल्यः प्रातरेव गङ्गां स्नाति यतव्रतः ॥
नित्यमेव त्विदं कर्म तस्यासीन् मुनिसत्तम ।
गङ्गातीरे कुशैर्मृद्भिः शमीपुष्पैरहर्निशम् ॥
गुरूदितेन मार्गेण स्वमानससरोरुहे ।
आवाहनं नित्यमेव विष्णोश्चक्रे स मौद्गलिः ॥
तेनाहूतस्त्वरन्न् एति लक्ष्मीभर्ता जगत्पतिः ।
वैनतेयमथारुह्य शङ्खचक्रगदाधरः ॥
पूजितस्तेन ऋषिणा स मौद्गल्येन यत्नतः ।
प्रब्रूते च कथाश्चित्रा मौद्गल्याय जगत्प्रभुः ॥
ततोऽपराह्णसमये विष्णुः प्राह स मौद्गलिम् ।
याहि वत्स स्वभवनं श्रान्तोऽसीति पुनः पुनः ॥
एवमुक्तः स देवेन विष्णुना याति स द्विजः ।
जगत्प्रभुस्ततो याति देवैर्युक्तः स्वमन्दिरम् ॥
मौद्गल्योऽपि तथाभ्येत्य किञ्चिद् आदाय नित्यशः ।
स्वमेव भवनं विद्वान् भार्यायै स्वार्जितं धनम् ॥
ददाति स महाविष्णु+ ॅहरणाब्जपरायणः ।
मौद्गल्यस्य प्रिया सापि पतिव्रतपरायणा ॥
शाकं मूलं फलं वापि भर्त्रानीतं तु यत्नतः ।
सुसंस्कृत्याप्यतिथीनां बालानां भर्तुरेव च ॥
दत्त्वा तु भोजनं तेभ्यः पश्चाद् भुङ्क्ते यतव्रता ।
भुक्तवत्स्वथ सर्वेषु रात्रौ नित्यं स मौद्गलिः ॥
विष्णोः श्रुताः कथाश्चित्रास्तेभ्यो वक्त्यथ हर्षितः ।
एवं बहुतिथे काले व्यतीते चातिविस्मिता ।
मौद्गल्यस्य रहो भार्या भर्तारं वाक्यमब्रवीत् ॥
जाबालोवाच । यदि ते विष्णुरभ्येति समीपं त्रिदशार्चितः ।
तथापि कष्टमस्माकं कस्माद् इति जगत्प्रभुम् ॥
तत् पृच्छ त्वं महाप्राज्ञ यदासौ विष्णुरेति च ।
यस्मिंश्च स्मृतमात्रे तु जराजन्मरुजो मृतिः ।
नाशं यान्ति कुतो दृष्टे तस्मात् पृच्छ जगत्पतिम् ॥
ब्रह्मोवाच । तथेत्युक्त्वा प्रियावाक्यान् मौद्गल्यो नित्यवद् धरिम् ।
पूजयित्वा विनीतश्च पप्रच्छ स कृताञ्जलिः ॥
मौद्गल्य उवाच । त्वयि स्मृते जगन्नाथ शोकदारिद्र्यदुष्कृतम् ।
नाशं याति विपत्तिर्मे त्वयि दृष्टे कथं स्थिता ॥
श्रीविष्णुरुवाच । स्वकृतं भुज्यते भूतैः सर्वैः सर्वत्र सर्वदा ।
न कोपि कस्यचित् किञ्चित् करोत्यत्र हिताहिते ॥
यादृशं चोप्यते बीजं फलं भवति तादृशम् ।
रसालः स्यान् न निम्बस्य बीजाज्जात्वपि कुत्रचित् ॥
न कृता गौतमीसेवा नार्चितौ हरिशङ्करौ ।
न दत्तं यैश्च विप्रेभ्यस्ते कथं भाजनं श्रियः ॥
त्वया न दत्तं किञ्चिच्च ब्राह्मणेभ्यो ममापि च ।
यद् दीयते तद् एवेह परस्मिंश्चोपतिष्ठति ॥
मृद्भिर्वार्भिः कुशैर्मन्त्रैः शुचिकर्म सदैव यत् ।
करोति तस्मात् पूतात्मा शरीरस्य च शोषणात् ॥
विना दानेन न क्वापि भोगावाप्तिर्नृणां भवेत् ।
सत्कर्माचरणाच्छुद्धो विरक्तः स्यात् ततो नरः ॥
ततोऽप्रतिहतज्ञानो जीवन्मुक्तस्ततो भवेत् ।
सर्वेषां सुलभा मुक्तिर्मद्भक्त्या चेह पूर्ततः ॥
भुक्तिर्दानादिना सर्व+ ।भूतदुःखनिबर्हणात् ।
अथवा लप्स्यसे मुक्तिं भक्त्या भुक्तिं न लप्स्यसे ॥
मौद्गल्य उवाच । भक्त्या मुक्तिः कथं भूयाद् भुक्तेर्मुक्तिः सुदुर्लभा ।
जाता चेद् देहिनां मुक्तिः किमन्येन प्रयोजनम् ॥
भक्त्या मुक्तिः सर्वपूज्या तामिच्छेयं जगन्मय ॥
विष्णुरुवाच । एतद् एवान्तरं ब्रह्मन् दीयते मामनुस्मरन् ।
ब्राह्मणायाथवार्थिभ्यस्तद् एवाक्षयतां व्रजेत् ॥
मामध्यात्वाथ यद् दद्यात् तत् तन्मात्रफलप्रदम् ।
तत् पुनर्दत्तमेवेह न भोगायात्र कल्पते ॥
तस्माद् देहि महाबुद्धे भोज्यं किञ्चिन् मम ध्रुवम् ।
अथवा विप्रमुख्याय गौतमीतीरमाश्रितः ॥
ब्रह्मोवाच । मौद्गल्यः प्राह तं विष्णुं देयं मम न विद्यते ।
नान्यत् किञ्चन देहादि यत् तत् त्वयि समर्पितम् ॥
ततो विष्णुर्गरुत्मन्तं प्राह शीघ्रं जगत्पतिः ।
इहानयस्व कणिशं ममायं चार्पयिष्यति ॥
ततो योग्यान् अयं भोगान् प्राप्स्यते मनसः प्रियान् ।
आकर्ण्य स्वामिनादिष्टं तथा चक्रे स पक्षिराट् ॥
विष्णुहस्ते कणान् प्रादात् स मौद्गल्यो यतव्रतः ।
एतस्मिन्न् अन्तरे विष्णुर्विश्वकर्माणमब्रवीत् ॥
विष्णुरुवाच । यावच्चास्य कुले सप्त पुरुषास्तावद् एव तु ।
भवितारो महाबुद्धे तावत् कामा मनीषिताः ।
गावो हिरण्यं धान्यानि वस्त्राण्याभरणानि च ॥
ब्रह्मोवाच । यच्च किञ्चिन् मनःप्रीत्यै लोके भवति भूषणम् ।
तत् सर्वमाप मौद्गल्यो विष्णुगङ्गाप्रभावतः ॥
गृहं गच्छेति मौद्गल्यो विष्णुनोक्तस्ततो ययौ ।
आश्रमे स्वस्य सर्वर्द्धिं दृष्ट्वा ऋषिरभाषत ॥
ऋषिरुवाच । अहो दानप्रभावोऽयमहो विष्णोरनुस्मृतिः ।
अहो गङ्गाप्रभावश्च कैर्विचार्यो महान् अयम् ॥
ब्रह्मोवाच । मौद्गल्यो भार्यया सार्धं पुत्रैः पौत्रैश्च बन्धुभिः ।
पितृभ्यां बुभुजे भोगान् भुक्तिं मुक्तिमवाप च ॥
ततः प्रभृति तत् तीर्थं मौद्गल्यं वैष्णवं तथा ।
तत्र स्नानं च दानं च भुक्तिमुक्तिफलप्रदम् ॥
तत्र श्रुतिः स्मृतिर्वापि तीर्थस्य स्यात् कथञ्चन ।
तस्य विष्णुर्भवेत् प्रीतः पापैर्मुक्तः सुखी भवेत् ॥
एकादश सहस्राणि तीर्थानां तीरयोर्द्वयोः ।
सर्वार्थदायिनां तत्र स्नानदानजपादिभिः ॥
ब्रह्मोवाच । लक्ष्मीतीर्थमिति ख्यातं साक्षाल्लक्ष्मीविवर्धनम् ।
अलक्ष्मीनाशनं पुण्यमाख्यानं शृणु नारद ॥
संवादश्च पुरा त्वासील्लक्ष्म्याः पुत्र दरिद्रया ।
परस्परविरोधिन्यावुभे विश्वं समीयतुः ॥
ताभ्यामव्यापृतं वस्तु तन् नास्ति भुवनत्रये ।
मम ज्यैष्ठ्यं मम ज्यैष्ठ्यमित्यूचतुरुभे मिथः ।
अहं पूर्वं समुद्भूता इत्याह श्रियमोजसा ॥
श्रीलक्ष्मीरुवाच । कुलं शीलं जीवितं वा देहिनामहमेव तु ।
मया विना देहभाजो जीवन्तोऽपि मृता इव ॥
ब्रह्मोवाच । दरिद्रया च सा प्रोक्ता सर्वेभ्यो ह्यधिका ह्यहम् ।
मुक्तिर्मदाश्रिता नित्यं दरिद्रैवं वचोऽब्रवीत् ॥
कामः क्रोधश्च लोभश्च मदो मात्सर्यमेव च ।
यत्राहमस्मि तत्रैते न तिष्ठन्ति कदाचन ॥
न भयोद्भूतिरुन्माद ईर्ष्या उद्धतवृत्तिता ।
यत्राहमस्मि तत्रैते न तिष्ठन्ति कदाचन ॥
दरिद्राया वचः श्रुत्वा लक्ष्मीस्तां प्रत्यभाषत ॥
लक्ष्मीरुवाच । अलङ्कृतो मया जन्तुः सर्वो भवति पूजितः ।
निर्धनः शिवतुल्योऽपि सर्वैरप्यभिभूयते ॥
देहीति वचनद्वारा देहस्थाः पञ्च देवताः ।
सद्यो निर्गत्य गच्छन्ति धीश्रीह्रीशान्तिकीर्तयः ॥
तावद् गुणा गुरुत्वं च यावन् नार्थयते परम् ।
अर्थी चेत् पुरुषो जातः क्व गुणाः क्व च गौरवम् ॥
तावत् सर्वोत्तमो जन्तुस्तावत् सर्वगुणालयः ।
नमस्यः सर्वलोकानां यावन् नार्थयते परम् ॥
कष्टमेतन् महापापं निर्धनत्वं शरीरिणाम् ।
न मानयति नो वक्ति न स्पृशत्यधनं जनः ॥
अहमेव ततः श्रेष्ठा दरिद्रे शृणु मे वचः ॥
ब्रह्मोवाच । तल्लक्ष्मीवचनं श्रुत्वा दरिद्रा वाक्यमब्रवीत् ॥
दरिद्रोवाच । वक्तुं न लक्ष्मीर्ज्येष्ठाहमिति वै लज्जसे मुहुः ।
पापेषु रमसे नित्यं विहाय पुरुषोत्तमम् ॥
विश्वस्तवञ्चका नित्यं भवती श्लाघसे कथम् ।
सुखं न तादृक् त्वत्प्राप्तौ पश्चात्तापो यथा गुरुः ॥
न तथा जायते पुंसां सुरया दारुणो मदः ।
त्वत्संनिधानमात्रेण यथा वै विदुषामपि ॥
सदैव रमसे लक्ष्मीः प्रायस्त्वं पापकारिषु ।
अहं वसामि योग्येषु धर्मशीलेषु सर्वदा ॥
शिवविष्ण्वनुरक्तेषु कृतज्ञेषु महत्सु च ।
सदाचारेषु शान्तेषु गुरुसेवोद्यतेषु च ॥
सत्सु विद्वत्सु शूरेषु कृतबुद्धिषु साधुषु ।
निवसामि सदा लक्ष्मीस्तस्माज्ज्यैष्ठ्यं मयि स्थितम् ॥
ब्राह्मणेषु शुचिष्मत्सु व्रतचारिषु भिक्षुषु ।
निर्भयेषु वसिष्यामि लक्ष्मीस्त्वं शृणु ते स्थितिम् ॥
राजवर्तिषु पापेषु निष्ठुरेषु खलेषु च ।
पिशुनेषु च लुब्धेषु विकृतेषु शठेषु च ॥
अनार्येषु कृतघ्नेषु धर्मघातिषु सर्वदा ।
मित्रद्रोहिष्वनिष्टेषु भग्नचित्तेषु वर्तसे ॥
ब्रह्मोवाच । एवं विवदमाने ते जग्मतुर्मामुभे अपि ।
तयोर्वाक्यमुपश्रुत्य मयोक्ते ते उभे अपि ॥
मत्तः पूर्वतरा पृथ्वी आपः पूर्वतरास्ततः ।
स्त्रीणां विवादं ता एव स्त्रियो जानन्ति नेतरे ॥
विशेषतः पुनस्ताभ्यः कमण्डलुभवाश्च याः ।
तत्रापि गौतमी देवी निश्चयं कथयिष्यति ॥
सैव सर्वार्तिसंहर्त्री सैव सन्देहकर्तरी ।
ते मद्वाक्याद् भुवं गत्वा भूम्या च सहिते अपि ॥
अद्भिश्च सहिताः सर्वा गौतमीं ययुरापगाम् ।
भूमिरापस्तयोर्वाक्यं गौतम्यै क्रमशः स्फुटम् ॥
सर्वं निवेदयामासुर्यथावृत्तं प्रणम्य ताम् ।
दरिद्रायाश्च लक्ष्म्याश्च वाक्यं मध्यस्थवत् तदा ॥
शृण्वत्सु लोकपालेषु शृण्वत्यां भुवि नारद ।
शृण्वतीष्वप्सु सा गङ्गा दरिद्रां वाक्यमब्रवीत् ।
सम्प्रशस्य तथा लक्ष्मीं गौतमी वाक्यमब्रवीत् ॥
गौतम्युवाच । ब्रह्मश्रीश्च तपःश्रीश्च यज्ञश्रीः कीर्तिसञ्ज्ञिता ।
धनश्रीश्च यशश्रीश्च विद्या प्रज्ञा सरस्वती ॥
भुक्तिश्रीश्चाथ मुक्तिश्च स्मृतिर्लज्जा धृतिः क्षमा ।
सिद्धिस्तुष्टिस्तथा पुष्टिः शान्तिरापस्तथा मही ॥
अहंशक्तिरथौषध्यः श्रुतिः शुद्धिर्विभावरी ।
द्यौर्ज्योत्स्ना आशिषः स्वस्तिर्व्याप्तिर्माया उषा शिवा ॥
यत् किञ्चिद् विद्यते लोके लक्ष्म्या व्याप्तं चराचरम् ।
ब्राह्मणेष्वथ धीरेषु क्षमावत्स्वथ साधुषु ॥
विद्यायुक्तेषु चान्येषु भुक्तिमुक्त्यनुसारिषु ।
यद् यद् रम्यं सुन्दरं वा तत् तल्लक्ष्मीविजृम्भितम् ॥
किमत्र बहुनोक्तेन सर्वं लक्ष्मीमयं जगत् ।
यस्मिन् कस्मिंश्च यत् किञ्चिद् उत्कृष्टं परिदृश्यते ॥
लक्ष्मीमयं तु तत् सर्वं तया हीनं न किञ्चन ।
अत्रेमां सुन्दरीं देवीं स्पर्धयन्ती न लज्जसे ॥
गच्छ गच्छेति तां गङ्गा दरिद्रां वाक्यमब्रवीत् ।
ततः प्रभृति गङ्गाम्भो दरिद्रावैरकार्यभूत् ॥
तावद् दरिद्राभिभवो गङ्गा यावन् न सेव्यते ।
ततः प्रभृति तत् तीर्थमलक्ष्मीनाशनं शुभम् ॥
तत्र स्नानेन दानेन लक्ष्मीवान् पुण्यवान् भवेत् ।
तीर्थानां षट् सहस्राणि तस्मिंस्तीर्थे महामते ।
देवर्षिमुनिजुष्टानां सर्वसिद्धिप्रदायिनाम् ॥
ब्रह्मोवाच । भानुतीर्थमिति ख्यातं सर्वसिद्धिकरं नृणाम् ।
तत्रेदं वृत्तमाख्यास्ये महापातकनाशनम् ॥
शर्यातिरिति विख्यातो राजा परमधार्मिकः ।
तस्य भार्या स्थविष्ठेति रूपेणाप्रतिमा भुवि ॥
मधुच्छन्दा इति ख्यातो वैश्वामित्रो द्विजोत्तमः ।
पुरोधास्तस्य नृपतेर्ब्रह्मर्षिः शमिनां प्रभुः ॥
दिशो विजेतुं स जगाम राजा ।
पुरोधसा तेन नृपप्रवीरः ।
पुरोधसं प्राह महानुभावम् ।
जित्वा दिशश्चाध्वनि संनिविष्टः ॥
पप्रच्छेदं केन खेदं गतोऽसि ।
हेतुं वदस्वेति महानुभाव ।
त्वमेव राज्ये मम सर्वमान्यः ।
समस्तविद्यानिरवद्यबोधः ॥
विधूतपापः परितापशून्यः ।
किमन्यचेता इव लक्ष्यसे त्वम् ।
जितेयमुर्वी विजिता नरेन्द्रा ।
हर्षस्य हेतौ महतीह जाते ॥
किं त्वं कृशो मे वद सत्यमेव ।
द्विजातिवर्यातिमहानुभाव ।
सम्बोध्य शर्यातिमुवाच विप्रश् ।
छन्दोमधुः प्रेममयीं प्रियोक्तिम् ॥
मधुच्छन्दा उवाच । शृणु भूपाल मद्वाक्यं भार्यया यद् उदीरितम् ।
स्थिते यामे वयं यामो यामिनी चार्धगामिनी ॥
स्वामिनी चास्य देहस्य कामिनी मां प्रतीक्षते ।
स्मृत्वा तत् कामिनीवाक्यं शोषं याति कलेवरम् ।
विकारे स्मरसञ्जाते जीवातुर्नलिनानना ॥
ब्रह्मोवाच । विहस्य चाब्रवीद् राजा पुरोधसमरिन्दमः ॥
राजोवाच । त्वं गुरुर्मम मित्रं च किमात्मानं विडम्बसे ।
किमनेन महाप्राज्ञ मम वाक्येन मानद ।
क्षणविध्वंसिनि सुखे का नामास्था महात्मनाम् ॥
ब्रह्मोवाच । एतद् आकर्ण्य मतिमान् मधुच्छन्दा वचोऽब्रवीत् ॥
मधुच्छन्दा उवाच । यत्रानुकूल्यं दम्पत्योस्त्रिवर्गस्तत्र वर्धते ।
न चेदं दूषणं राजन् भूषणं चातिमन्यताम् ॥
ब्रह्मोवाच । आजगाम स्वकं देशं महत्या सेनया वृतः ।
परीक्षार्थं च तत्प्रेम पुर्यां वार्त्तामदीदिशत् ॥
दिशो विजेतुं शर्यातौ याते राक्षसपुङ्गवः ।
हत्वा रसातलं यातो राजानं सपुरोधसम् ॥
राज्ञो भार्या निश्चयाय प्रवृत्ता मुनिसत्तम ।
वार्त्तां श्रुत्वा दूतमुखान् मधुच्छन्दःप्रिया पुनः ॥
तदैवाभूद् गतप्राणा तद् विचित्रमिवाभवत् ।
तस्या वृत्तं तु ते दृष्ट्वा दूता राज्ञे न्यवेदयन् ॥
यत् कृतं राजपत्नीभिः प्रियया च पुरोधसः ।
विस्मितो दुःखितो राजा पुनर्दूतान् अभाषत ॥
राजोवाच । शीघ्रं गच्छन्तु हे दूता ब्राह्मण्या यत् कलेवरम् ।
रक्षन्तु वार्त्तां कुरुत राजागन्ता पुरोधसा ॥
ब्रह्मोवाच । इति चिन्तातुरे राज्ञि वाग् उवाचाशरीरिणी ॥
आकाशवाग् उवाच । विधास्यत्यखिलं गङ्गा राजंस्तव समीहितम् ।
सर्वाभिषङ्गशमनी पावनी भुवि गौतमी ॥
ब्रह्मोवाच । एतच्छ्रुत्वा स शर्यातिर्गौतमीतटमाश्रितः ।
ब्राह्मणेभ्यो धनं दत्त्वा तर्पयित्वा पितृन् द्विजान् ॥
पुरोहितं द्विजश्रेष्ठं प्रेषयित्वा धनान्वितम् ।
अन्यत्र तीर्थे सार्थेषु दानं देहि प्रयत्नतः ॥
एतत् सर्वं न जानाति राज्ञः कृत्यं पुरोहितः ।
गते तस्मिन् गुरौ राजा वैश्वामित्रे महात्मनि ॥
सर्वं बलं प्रेषयित्वा गङ्गातीरेऽग्निमाविशत् ।
इत्युक्त्वा स तु राजेन्द्रो गङ्गां भानुं सुरान् अपि ॥
यदि दत्तं यदि हुतं यदि त्राता प्रजा मया ।
तेन सत्येन सा साध्वी ममायुष्येण जीवतु ॥
इत्युक्त्वाग्नौ प्रविष्टे तु शर्यातौ नृपसत्तमे ।
तदैव जीविता भार्या राज्ञस्तस्य पुरोधसः ॥
अग्निप्रविष्टं राजानं श्रुत्वा विस्मयकारणम् ।
पतिव्रतां तथा भार्यां मृतां जीवान्वितां पुनः ॥
तदर्थं चापि राजानं त्यक्तात्मानं विशेषतः ।
आत्मनश्च पुनः कृत्यमस्मरन् नृपतेर्गुरुः ॥
अहमप्यग्निमावेक्ष्य उत यास्ये प्रियान्तिकम् ।
अथवेह तपस्तप्स्ये ततो निश्चयवान् द्विजः ॥
एतद् एवात्मनः कृत्यं मन्ये सुकृतमेव च ।
जीवयामि च राजानं ततो यामि प्रियां पुनः ॥
एतद् एव शुभं मे स्यात् ततस्तुष्टाव भास्करम् ।
न ह्यन्यः कोपि देवोऽस्ति सर्वाभीष्टप्रदो रवेः ॥
मधुच्छन्दा उवाच । नमोऽस्तु तस्मै सूर्याय मुक्तयेऽमिततेजसे ।
छन्दोमयाय देवाय ओङ्कारार्थाय ते नमः ॥
विरूपाय सुरूपाय त्रिगुणाय त्रिमूर्तये ।
स्थित्युत्पत्तिविनाशानां हेतवे प्रभविष्णवे ॥
ब्रह्मोवाच । ततः प्रसन्नः सूर्योऽभूद् वरयस्वेत्यभाषत ॥
मधुच्छन्दा उवाच । राजानं देहि देवेश भार्यां च प्रियवादिनीम् ।
आत्मनश्च शुभान् पुत्रान् राज्ञश्चैव शुभान् वरान् ॥
ब्रह्मोवाच । ततः प्रादाज्जगन्नाथः शर्यातिं रत्नभूषितम् ।
तां च भार्यां वरान् अन्यान् सर्वं क्षेममयं तथा ॥
ततो यातः प्रियाविष्टः प्रीतेन च पुरोधसा ।
ययौ सुखी स्वकं देशं तत् तु तीर्थं शुभं स्मृतम् ॥
तत्र त्रीणि सहस्राणि तीर्थानि गुणवन्ति च ।
ततः प्रभृति तत् तीर्थं भानुतीर्थमुदाहृतम् ॥
मृतसञ्जीवनं चैव शार्यातं चेति विश्रुतम् ।
माधुच्छन्दसमाख्यातं स्मरणात् पापनुन् मुने ॥
तेषु स्नानं च दानं च सर्वक्रतुफलप्रदम् ।
मृतसञ्जीवनं तत् स्याद् आयुरारोग्यवर्धनम् ॥
ब्रह्मोवाच । खड्गतीर्थमिति ख्यातं गौतम्या उत्तरे तटे ।
तत्र स्नानेन दानेन मुक्तिभागी भवेन् नरः ॥
तत्र वृत्तं प्रवक्ष्यामि शृणु नारद यत्नतः ।
पैलूष इति विख्यातः कवषस्य सुतो द्विजः ॥
कुटुम्बभारात् परितो ह्यर्थार्थी परिधावति ।
न किमप्याससादासौ ततो वैराग्यमास्थितः ॥
अत्यन्तविमुखे दैवे व्यर्थीभूते तु पौरुषे ।
न वैराग्याद् अन्यद् अस्ति पण्डितस्यावलम्बनम् ॥
इति सञ्चिन्तयामास तदासौ निःश्वसन् मुहुः ।
क्रमागतं धनं नास्ति पोष्याश्च बहवो मम ॥
मानी चात्मा न कष्टार्हो हा धिग् दुर्दैवचेष्टितम् ।
स कदाचिद् वृत्तियुतो वृत्तिभिः परिवर्तयन् ॥
न लेभे तद् धनं वृत्तेर्विरागमगमत् तदा ।
सेवा निषिद्धा या काचिद् गहना दुष्करं तपः ॥
बलाद् आकर्षतीयं मां तृष्णा सर्वत्र दुष्कृते ।
त्वयापकृतमज्ञानात् तस्मात् तृष्णे नमोऽस्तु ते ॥
एवं विचिन्त्य मेधावी तृष्णाछेदाय किं भवेत् ।
इत्यालोच्य स पैलूषः पितरं वाक्यमब्रवीत् ॥
पैलूष उवाच । ज्ञानासिना क्रोधलोभौ संसृतिं चातिदुस्तराम् ।
छेद्मीमां केन हे तात तमुपायं वद प्रभो ॥
कवष उवाच । ईश्वराज्ज्ञानमन्विच्छेद् इत्येषा वैदिकी श्रुतिः ।
तस्माद् आराधयेशानं ततो ज्ञानमवाप्स्यसि ॥
ब्रह्मोवाच । तथेत्युक्त्वा स पैलूषो ज्ञानायेश्वरमार्चयत् ।
ततस्तुष्टो महेशानो ज्ञानं प्रादाद् द्विजातये ।
प्राप्तज्ञानो महाबुद्धिर्गाथाः प्रोवाच मुक्तिदाः ॥
पैलूष उवाच । क्रोधस्तु प्रथमं शत्रुर्निष्फलो देहनाशनः ।
ज्ञानखड्गेन तं छित्त्वा परमं सुखमाप्नुयात् ॥
तृष्णा बहुविधा माया बन्धनी पापकारिणी ।
छित्त्वैतां ज्ञानखड्गेन सुखं तिष्ठति मानवः ॥
सङ्गस्तु परमोऽधर्मो देवादीनामिति श्रुतिः ।
असङ्गस्यात्मनो ह्यस्य सङ्गोऽयं परमो रिपुः ॥
छित्त्वैनं ज्ञानखड्गेन शिवैकत्वमवाप्नुयात् ।
संशयः परमो नाशो धर्मार्थानां विनाशकृत् ॥
छित्त्वैनं संशयं जन्तुः परमेप्सितमाप्नुयात् ।
पिशाचीव विशत्याशा निर्दहत्यखिलं सुखम् ।
पूर्णाहन्तासिना छित्त्वा जीवन् मुक्तिमवाप्नुयात् ॥
ब्रह्मोवाच । ततो ज्ञानमवाप्यासौ गङ्गातीरं समाश्रितः ।
ज्ञानखड्गेन निर्मोहस्ततो मुक्तिमवाप सः ॥
ततः प्रभृति तत् तीर्थं खड्गतीर्थमिति स्मृतम् ।
ज्ञानतीर्थं च कवषं पैलूषं सर्वकामदम् ॥
इत्यादिषट्सहस्राणि तीर्थान्याहुर्महर्षयः ।
अशेषपापतापौघ+ अराणीष्टप्रदानि च ॥
ब्रह्मोवाच । आत्रेयमिति विख्यातमन्विन्द्रं तीर्थमुत्तमम् ।
तस्य प्रभावं वक्ष्यामि भ्रष्टराज्यप्रदायकम् ॥
गौतम्या उत्तरे तीर आत्रेयो भगवान् ऋषिः ।
अन्वारेभेऽथ सत्त्राणि ऋत्विग्भिर्मुनिभिर्वृतः ॥
तस्य होताभवत् त्वग्निर्हव्यवाहन एव च ।
एवं सत्त्रे तु सम्पूर्ण इष्टिं माहेश्वरीं पुनः ॥
कृत्वैश्वर्यमगाद् विप्रः सर्वत्र गतिमेव च ।
इन्द्रस्य भवनं रम्यं स्वर्गलोकं रसातलम् ॥
स्वेच्छया याति विप्रेन्द्रः प्रभावात् तपसः शुभात् ।
स कदाचिद् दिवं गत्वा इन्द्रलोकमगात् पुनः ॥
तत्रापश्यत् सहस्राक्षं सुरैः परिवृतं शुभैः ।
स्तूयमानं सिद्धसाध्यैः प्रेक्षन्तं नृत्यमुत्तमम् ।
शृण्वानं मधुरं गीतमप्सरोभिश्च वीजितम् ॥
उपोपविष्टैः सुरनायकैस्तैः ।
सम्पूज्यमानं महदासनस्थम् ।
जयन्तमङ्के विनिधाय सूनुम् ।
शच्या युतं प्राप्तरतिं महिष्ठम् ॥
सतां शरण्यं वरदं महेन्द्रम् ।
समीक्ष्य विप्राधिपतिर्महात्मा ।
विमोहितोऽसौ मुनिरिन्द्रलक्ष्म्या ।
समीहयामास तद् इन्द्रराज्यम् ॥
सम्पूजितो देवगणैर्यथावत् ।
स्वमाश्रमं वै पुनराजगाम ।
समीक्ष्य तां शक्रपुरीं सुरम्याम् ।
रत्नैर्युतां पुण्यगुणैः सुपूर्णाम् ॥
स्वमाश्रमं निष्प्रभहेमवर्ज्यम् ।
समीक्ष्य विप्रो विरमं जगाम ।
समीहमानः सुरराज्यमाशु ।
प्रियां तदोवाच महात्रिपुत्रः ॥
आत्रेय उवाच । भोक्तुं न शक्तोऽस्मि फलानि मूलान्य्।
अनुत्तमान्यप्यतिसंस्कृतानि ।
स्मृत्वामृतं पुण्यतमं च तत्र ।
भक्ष्यं च भोज्यं च वरासनानि ।
स्तुतिं च दानं च सभां शुभां च ।
अस्त्रं च वासांसि पुरीं वनानि ॥
ब्रह्मोवाच । ततो महात्मा तपसः प्रभावात् ।
त्वष्टारमाहूय वचो बभाषे ॥
आत्रेय उवाच । इच्छेयमिन्द्रत्वमहं महात्मन् ।
कुरुष्व शीघ्रं पदमैन्द्रमत्र ।
ब्रूषेऽन्यथा चेन् मदुदीरितं त्वम् ।
भस्मीकरोम्येव न संशयोऽत्र ॥
ब्रह्मोवाच । तदत्रिवाक्यात् त्वरितः प्रजानाम् ।
स्रष्टा विभुर्विश्वकर्मा तदैव ।
चकार मेरुं च पुरीं सुराणाम् ।
कल्पद्रुमान् कल्पलतां च धेनुम् ॥
चकार वज्रादिविभूषितानि ।
गृहाणि शुभ्राण्यतिचित्रितानि ।
चकार सर्वावयवानवद्याम् ।
शचीं स्मरस्येव विहारशालाम् ॥
सभां सुधर्माणमहो क्षणेन ।
तथा चकाराप्सरसो मनोज्ञाः ।
चकार चोच्चैःश्रवसं गजं च ।
वज्रादि चास्त्राणि सुरान् अशेषान् ॥
निवार्यमाणः प्रिययात्रिपुत्रः ।
शचीसमामात्मवधूं चकार ।
तदात्रिपुत्रोऽत्रिमुखैः समेतो ।
वज्रादिरूपं च चकार चास्त्रम् ॥
नृत्यादि गीतादि च सर्वमेव ।
चकार शक्रस्य पुरे च दृष्टम् ।
तत् सर्वमासाद्य तदा मुनीन्द्रः ।
प्रहृष्टचेताः सुतरां बभूव ॥
आपातरम्येष्वपि कस्य नाम ।
भवत्यपेक्षा नहि गोचरेषु ।
श्रुत्वा च दैत्या दनुजाः समेता ।
रक्षांसि कोपेन युतानि सद्यः ॥
स्वर्गं परित्यज्य कुतो हरिर्भुवम् ।
समागतो न्वेष मिथः सुखाय ।
तस्माद् वयं याम इतो नु योद्धुम् ।
वृत्रस्य हन्तारमदीर्घसत्त्रम् ॥
ततः समागत्य तदात्रिपुत्रम् ।
संवेष्टयामासुरथासुरास्ते ।
संवेष्टयित्वा पुरमत्रिपुत्र+ ।
कृतं तथा चेन्द्रपुराभिधानम् ।
तैर्वध्यमानः शस्त्रपातैर्महद्भिस्- ।
ततो भीतो वाक्यमिदं जगाद ॥
आत्रेय उवाच । यो जात एव प्रथमो मनस्वान् ।
देवो देवान् क्रतुना पर्यभूषत् ।
यस्य शुष्माद् रोदसी अभ्यसेताम् ।
नृम्णस्य मह्ना स जनास इन्द्रः ॥
ब्रह्मोवाच । इत्यादिसूक्तेन रिपून् उवाच ।
हरिं च तुष्टाव तदात्रिपुत्रः ॥
आत्रेय उवाच । नाहं हरिर्नैव शची मदीया ।
नेयं पुरी नैव वनं तद् ऐन्द्रम् ।
स एव चेन्द्रो वृत्रहन्ता स वज्री ।
सहस्राक्षो गोत्रभिद् वज्रबाहुः ॥
अहं तु विप्रो वेदविद् ब्रह्मवृन्दैः ।
समाविष्टो गौतमीतीरसंस्थः ।
यत्रायत्यां नाद्य वा सौख्यहेतुस्- ।
तच्चाकार्षं कर्म दुर्दैवयोगात् ॥
असुरा ऊचुः । संहरस्वेदमात्रेय यद् इन्द्रस्य विडम्बनम् ।
क्षेमस्ते भविता सत्यं नान्यथा मुनिसत्तम ॥
ब्रह्मोवाच । तदात्रेयोऽब्रवीद् वाक्यं यथा वक्ष्यन्ति मामिह ।
करोम्येव महाभागाः सत्येनाग्निं समालभे ॥
एवमुक्त्वा स दैतेयांस्त्वष्टारं पुनरब्रवीत् ॥
आत्रेय उवाच । यत् कृतं त्वत्र मत्प्रीत्याऐ ऐन्द्रं
त्वष्टः पदं त्वया ।
संहरस्व पुनः शीघ्रं रक्ष मां ब्राह्मणं मुनिम् ॥
पुनर्देहि पदं मह्यमाश्रमं मृगपक्षिणः ।
वृक्षांश्च वारि यत्रासीन् न मे दिव्यैः प्रयोजनम् ।
सर्वमक्रममायातं न सुखाय मनीषिणाम् ॥
ब्रह्मोवाच । तथेत्युक्त्वा प्रजानाथस्त्वष्टा संहृतवांस्तदा ।
दैत्याश्च जग्मुः स्वस्थानं कृत्वा देशमकण्टकम् ॥
त्वष्टा चापि ययौ स्थानं स्वकं सम्प्रहसन्न् इव ।
आत्रेयोऽपि तदा शिष्यैः संवृतः सह भार्यया ॥
गौतमीतीरमाश्रित्य तपोनिष्ठोऽखिलैर्वृतः ।
वर्तमाने महायज्ञे लज्जितो वाक्यमब्रवीत् ॥
आत्रेय उवाच । अहो मोहस्य महिमा ममापि भ्रान्तचित्तता ।
किं महेन्द्रपदं लब्धं किं मयात्र पुरा कृतम् ॥
ब्रह्मोवाच । एवं वदन्तमात्रेयं लज्जितं प्राब्रुवन् सुराः ॥
सुरा ऊचुः । लज्जां जहि महाबाहो भविता ख्यातिरुत्तमा ।
आत्रेयतीर्थे ये स्नानं प्राणिनः कुर्युरञ्जसा ॥
इन्द्रास्ते भवितारो वै स्मरणात् सुखभागिनः ।
तत्र पञ्च सहस्राणि तीर्थान्याहुर्मनीषिणः ॥
अन्विन्द्रात्रेयदैतेय+ ंआमभिः कीर्तितानि च ।
तेषु स्नानं च दानं च सर्वमक्षयपुण्यदम् ॥
ब्रह्मोवाच । इत्युक्त्वा विबुधा याताः सन्तुष्टश्चाभवन्
मुनिः ॥
ब्रह्मोवाच । कपिलासङ्गमं नाम तीर्थं त्रैलोक्यविश्रुतम् ।
तत्र नारद वक्ष्यामि कथां पुण्यामनुत्तमाम् ॥
कपिलो नाम तत्त्वज्ञो मुनिरासीन् महायशाः ।
क्रूरश्चापि प्रसन्नश्च तपोव्रतपरायणः ॥
तपस्यन्तं मुनिश्रेष्ठं गौतमीतीरमाश्रितम् ।
तमागत्य महात्मानं वामदेवादयोऽब्रुवन् ॥
हत्वा वेनं ब्रह्मशापैर्नष्टधर्मे त्वराजके ।
कपिलं सिद्धमाचार्यमूचुर्मुनिगणास्तदा ॥
मुनिगणा ऊचुः । गते वेदे गते धर्मे किं कर्तव्यं मुनीश्वर ॥
ब्रह्मोवाच । ततोऽब्रवीन् मुनिर्ध्यात्वा कपिलस्त्वागतान् मुनीन् ॥
कपिल उवाच । वेनस्योरुर्विमथ्योऽभूत् ततः कश्चिद्
भविष्यति ॥
ब्रह्मोवाच । तथैव चक्रुर्मुनयो वेनस्योरुं विमथ्य वै ।
तत्रोत्पन्नो महापापः कृष्णो रौद्रपराक्रमः ॥
तं दृष्ट्वा मुनयो भीता निषीदस्वेति चाब्रुवन् ।
निषादः सोऽभवत् तस्मान् निषादाश्चाभवंस्ततः ॥
वेनबाहुं ममन्थुस्ते दक्षिणं धर्मसंहितम् ।
ततः पृथुस्वरश्चैव सर्वलक्षणलक्षितः ॥
राजाभवत् पृथुः श्रीमान् ब्रह्मसामर्थ्यसंयुतः ।
तमागत्य सुराः सर्वे अभिनन्द्य वराञ् शुभान् ॥
तस्मै ददुस्तथास्त्राणि मन्त्राणि गुणवन्ति च ।
ततोऽब्रुवन् मुनिगणास्तं पृथुं कपिलेन च ॥
मुनय ऊचुः । आहारं देहि जीवेभ्यो भुवा ग्रस्तौषधीरपि ॥
ब्रह्मोवाच । ततः स धनुरादाय भुवमाह नृपोत्तमः ॥
पृथुरुवाच । ओषधीर्देहि या ग्रस्ताः प्रजानां हितकाम्यया ॥
ब्रह्मोवाच । तमुवाच मही भीता पृथुं तं
पृथुलोचनम् ॥
मह्युवाच । मयि जीर्णा महौषध्यः कथं दातुमहं क्षमा ॥
ब्रह्मोवाच । ततः सकोपो नृपतिस्तामाह पृथिवीं पुनः ॥
पृथुरुवाच । नो चेद् ददास्यद्य त्वां वै हत्वा दास्ये
महौषधीः ॥
भूमिरुवाच । कथं हंसि स्त्रियं राजञ् ज्ञानी भूत्वा नृपोत्तम ।
विना मया कथं चेमाः प्रजाः सन्धारयिष्यसि ॥
पृथुरुवाच । यत्रोपकारोऽनेकानामेकनाशे भविष्यति ।
न दोषस्तत्र पृथिवि तपसा धारये प्रजाः ॥
न दोषमत्र पश्यामि नाचक्षेऽनर्थकं वचः ।
यस्मिन् निपातिते सौख्यं बहूनामुपजायते ।
मुनयस्तद्वधं प्राहुरश्वमेधशताधिकम् ॥
ब्रह्मोवाच । ततो देवाश्च ऋषयः सान्त्वयित्वा नृपोत्तमम् ।
महीं च मातरं देवीमूचुः सुरगणास्तदा ॥
देवा ऊचुः । भूमे गोरूपिणी भूत्वा पयोरूपा महौषधीः ।
देहि त्वं पृथवे राज्ञे ततः प्रीतो भवेन् नृपः ।
प्रजासंरक्षणं च स्यात् ततः क्षेमं भविष्यति ॥
ब्रह्मोवाच । ततो गोरूपमास्थाय भूम्यासीत् कपिलान्तिके ।
दुदोह च महौषध्यो राजा वेनकरोद्भवः ॥
यत्र देवाः सगन्धर्वा ऋषयः कपिलो मुनिः ।
महीं गोरूपमापन्नां नर्मदायां महामुने ॥
सरस्वत्यां भागीरथ्यां गोदावर्यां विशेषतः ।
महानदीषु सर्वासु दुदुहेऽसौ पयो महत् ॥
सा दुह्यमाना पृथुना पुण्यतोयाभवन् नदी ।
गौतम्या सङ्गता चाभूत् तद् अद्भुतमिवाभवत् ॥
ततः प्रभृति तत् तीर्थं कपिलासङ्गमं विदुः ।
तत्राष्टाशीतिः पूज्यानि सहस्राणि महामते ॥
तीर्थान्याहुर्मुनिगणाः स्मरणाद् अपि नारद ।
पावनानि जगत्यस्मिंस्तानि सर्वाण्यनुक्रमात् ॥
ब्रह्मोवाच । देवस्थानमिति ख्यातं तीर्थं त्रैलोक्यविश्रुतम् ।
तस्य प्रभावं वक्ष्यामि शृणु यत्नेन नारद ॥
पुरा कृतयुगस्यादौ देवदानवसङ्गरे ।
प्रवृत्ते वा सिंहिकेति विख्याता दैत्यसुन्दरी ॥
तस्याः पुत्रो महादैत्यो राहुर्नाम महाबलः ।
अमृते तु समुत्पन्ने सैंहिकेये च भेदिते ॥
तस्य पुत्रो महादैत्यो मेघहास इति श्रुतः ।
पितरं घातितं श्रुत्वा तपस्तेपेऽतिदुःखितः ॥
तपस्यन्तं राहुसुतं गौतमीतीरमाश्रितम् ।
देवाश्च ऋषयः सर्वे तमूचुरतिभीतवत् ॥
देवर्षय ऊचुः । तपो जहि महाबाहो यत् ते मनसि संस्थितम् ।
सर्वं भवतु नामेदं शिवगङ्गाप्रसादतः ।
शिवगङ्गाप्रसादेन किं नामास्त्यत्र दुर्लभम् ॥
मेघहास उवाच । परिभूतः पिता पूज्यो युष्माभिर्मम दैवतम् ।
तस्यापि मम चात्यन्तं प्रीतिश्च क्रियते यदि ॥
भवद्भिस्तपसोऽस्माच्च अहं वैरान् निवर्तये ।
वैरनिर्यातनं कार्यं पुत्रेण पितुरादरात् ।
प्रार्थयन्ते भवन्तश्चेत् पूर्णास्तन् मे मनोरथाः ॥
ब्रह्मोवाच । ततः सुरगणाः सर्वे राहुं चक्रुर्ग्रहानुगम् ।
तं चापि मेघहासं ते चक्रू राक्षसपुङ्गवम् ॥
ततोऽभवद् राहुसुतो नैरृताधिपतिः प्रभुः ।
पुनश्चाह सुरान् दैत्यो मम ख्यातिर्यथा भवेत् ॥
तीर्थस्यास्य प्रभावश्च दातव्य इति मे मतिः ।
तथेत्युक्त्वा ददुर्देवाः सर्वमेव मनोगतम् ॥
दैत्येश्वरस्य देवर्षे तन्नाम्ना तीर्थमुच्यते ।
देवा यतोऽभवन् सर्वे तत्र स्थाने महामते ॥
देवस्थानं तु तत् तीर्थं देवानामपि दुर्लभम् ।
यत्र देवेश्वरो देवो देवतीर्थं ततः स्मृतम् ॥
तत्राष्टादश तीर्थानि दैत्यपूज्यानि नारद ।
तेषु स्नानं च दानं च महापातकनाशनम् ॥
ब्रह्मोवाच । सिद्धतीर्थमिति ख्यातं यत्र सिद्धेश्वरो हरः ।
तस्य प्रभावं वक्ष्यामि सर्वसिद्धिकरं नृणाम् ॥
पुलस्त्यवंशसम्भूतो रावणो लोकरावणः ।
दिशो विजित्य सर्वाश्च सोमलोकमजीगमत् ॥
सोमेन सह योत्स्यन्तं दशास्यमहमब्रवम् ।
मन्त्रं दास्ये निवर्तस्व सोमयुद्धाद् दशानन ॥
इत्युक्त्वाष्टोत्तरं मन्त्रं शतनामभिरन्वितम् ।
शिवस्य राक्षसेन्द्राय प्रादां नारद शान्तये ॥
निःश्रीकाणां विपन्नानां नानाक्लेशजुषां नृणाम् ।
शरणं शिव एवात्र संसारेऽन्यो न कश्चन ॥
ततो निवृत्तः स ह मन्त्रियुक्तस्- ।
तत् सोमलोकाज्जयमाप्य रक्षः ।
स पुष्पकारूढगतिः सगर्वो ।
लोकान् पुनः प्राप जवाद् दशास्यः ॥
स प्रेक्षमाणो देवमन्तरिक्षम् ।
भुवं च नागांश्च गजांश्च विप्रान् ।
आलोकयामास नगं महान्तम् ।
कैलासमावास उमापतेर्यः ॥
दृष्ट्वा स्मयोत्फुल्लदृग् अद्रिराजम् ।
स मन्त्रिणौ रावण इत्युवाच ॥
रावण उवाच । को वा गिरावत्र वसेन् महात्मा ।
गिरिं नयाम्येनमथाधि भूमेः ।
लङ्कागतोऽयं गिरिराशु शोभाम् ।
लङ्कापि सत्यं श्रियमातनोति ॥
ब्रह्मोवाच । इत्थं वचो राक्षसमन्त्रिणौ तौ ।
निशम्य रक्षोधिपतेश्च भावम् ।
न युक्तमित्यूचतुरिष्टबुद्ध्या ।
निशाचरस्तद्वचनं न मेने ॥
संस्थाप्य तत् पुष्पकमाशु रक्षः ।
पुप्लाव कैलासगिरेश्च मूले ।
हिन्दोलयामास गिरिं दशास्यो ।
ज्ञात्वा भवः कृत्यमिदं चकार ॥
जित्वा दिगीशांश्च सगर्वितस्य ।
कैलासमान्दोलयतः सुरारेः ।
अङ्गुष्ठकृत्यैव रसातलादि+ ।
लोकांश्च यातस्य दशाननस्य ॥
आलूनकायस्य गिरं निशम्य ।
विहस्य देव्या सह दत्तमिष्टम् ।
तस्मै प्रसन्नः कुपितोऽपि शम्भुर्।
अयुक्तदातेति न संशयोऽत्र ॥
ततोऽयमावाप्य वरान् सुवीरो ।
भवप्रसादात् कुसुमं जगाम ।
गच्छन् स लङ्कां भवपूजनाय ।
गङ्गामगाच्छम्भुजटाप्रसूताम् ॥
सम्पूजयित्वा विविधैश्च मन्त्रैर्।
गङ्गाजलैः शम्भुमदीनसत्त्वः ।
असिं स लेभे शशिखण्डभूषात् ।
सिद्धिं च सर्वर्द्धिमभीप्सितां च ॥
मद्दत्तमन्त्रं शशिरक्षणाय ।
स साधयामास भवं प्रपूज्य ।
सिद्धे तु मन्त्रे पुनरेव लङ्काम् ।
अयात् स रक्षोधिपतिः स तुष्टः ॥
ततः प्रभृत्येतद् अतिप्रभावम् ।
तीर्थं महासिद्धिदमिष्टदं च ।
समस्तपापौघविनाशनं च ।
सिद्धैरशेषैः परिसेवितं च ॥
ब्रह्मोवाच । परुष्णीसङ्गमं चेति तीर्थं त्रैलोक्यविश्रुतम् ।
तस्य स्वरूपं वक्ष्यामि शृणु पापविनाशनम् ॥
अत्रिराराधयामास ब्रह्मविष्णुमहेश्वरान् ।
तेषु तुष्टेषु स प्राह पुत्रा यूयं भविष्यथ ॥
तथा चैका रूपवती कन्या मम भवेत् सुराः ।
तथा पुत्रत्वमापुस्ते ब्रह्मविष्णुमहेश्वराः ॥
कन्यां च जनयामास शुभात्रेयीति नामतः ।
दत्तः सोमोऽथ दुर्वासाः पुत्रास्तस्य महात्मनः ॥
अग्नेरङ्गिरसो जातो ह्यङ्गारैरङ्गिरा यतः ।
तस्माद् अङ्गिरसे प्रादाद् आत्रेयीमतिरोचिषम् ॥
अग्नेः प्रभावात् परुषमात्रेयीं सर्वदावदत् ।
आत्रेय्यपि च शुश्रूषां कुर्वती सर्वदाभवत् ॥
तस्यामाङ्गिरसा जाता महाबलपराक्रमाः ।
अङ्गिराः परुषं वादीद् आत्रेयीं नित्यमेव च ॥
पुत्रास्त्वाङ्गिरसा नित्यं पितरं शमयन्ति ते ।
सा कदाचिद् भर्तृवाक्याद् उद्विग्ना परुषाक्षरात् ।
कृताञ्जलिपुटा दीना प्राब्रवीच्छ्वशुरं गुरुम् ॥
आत्रेय्युवाच । अत्रिजाहं हव्यवाह भार्या तव सुतस्य वै ।
शुश्रूषणपरा नित्यं पुत्राणां भर्तुरेव च ॥
पतिर्मां परुषं वक्ति वृथैवोद्वीक्षते रुषा ।
प्रशाधि मां सुरज्येष्ठ भर्तारं मम दैवतम् ॥
ज्वलन उवाच । अङ्गारेभ्यः समुद्भूतो भर्ता ते ह्यङ्गिरा ऋषिः ।
यथा शान्तो भवेद् भद्रे तथा नीतिर्विधीयताम् ॥
आग्नेयोऽग्निं समायातो तव भर्ता वरानने ।
तदा त्वं जलरूपेण प्लावयेथा मदाज्ञया ॥
आत्रेय्युवाच । सहेयं परुषं वाक्यं मा भर्ताग्निं समाविशेत् ।
भर्तरि प्रतिकूलानां योषितां जीवनेन किम् ॥
इच्छेयं शान्तिवाक्यानि भर्तारं लभते तथा ॥
ज्वलन उवाच । अग्निस्त्वप्सु शरीरेषु स्थावरे जङ्गमे तथा ।
तव भर्तुरहं धाम नित्यं च जनको मतः ॥
योऽहं सोऽहमिति ज्ञात्वा न चिन्तां कर्तुमर्हसि ।
किं चापो मातरो देव्यो ह्यग्निः श्वशुर इत्यपि ।
इति बुद्ध्या विनिश्चित्य मा विषण्णा भव स्नुषे ॥
स्नुषोवाच ।  आपो जनन्य इति यद् बभाषे ।
अग्नेरहं तव पुत्रस्य भार्या ।
कथं भूत्वा जननी चापि भार्या ।
विरुद्धमेतज्जलरूपेण नाथ ॥
ज्वलन उवाच । आदौ तु पत्नी भरणात् तु भार्या ।
जनेस्तु जाया स्वगुणैः कलत्रम् ।
इत्यादिरूपाणि बिभर्षि भद्रे ।
कुरुष्व वाक्यं मदुदीरितं यत् ॥
योऽस्यां प्रजातः स तु पुत्र एव ।
सा तस्य मातैव न संशयोऽत्र ।
तस्माद् वदन्ति श्रुतितत्त्वविज्ञाः ।
सा नैव योषित् तनयेऽभिजाते ॥
ब्रह्मोवाच । श्वशुरस्य तु तद् वाक्यं श्रुत्वात्रेयी तदैव तत् ।
आग्नेयं रूपमापन्नमम्भसाप्लावयत् पतिम् ॥
उभौ तौ दम्पती ब्रह्मन् सङ्गतौ गाङ्गवारिणा ।
शान्तरूपधरौ चोभौ दम्पती सम्बभूवतुः ॥
लक्ष्म्या युक्तो यथा विष्णुरुमया शङ्करो यथा ।
रोहिण्या च यथा चन्द्रस्तथाभून् मिथुनं तदा ॥
भर्तारं प्लावयन्ती सा दधाराम्बुमयं वपुः ।
परुष्णी चेति विख्याता गङ्गया सङ्गता नदी ॥
गोशतार्पणजं पुण्यं परुष्णीस्नानतो भवेत् ।
तत्र चाङ्गिरसाश्चक्रुर्यज्ञांश्च बहुदक्षिणान् ॥
तत्र त्रीणि सहस्राणि तीर्थान्याहुः पुराणगाः ।
उभयोस्तीरयोस्तात पृथग् यागफलं विदुः ॥
तेषु स्नानं च दानं च वाजपेयाधिकं मतम् ।
विशेषतस्तु गङ्गायाः परुष्ण्या सह सङ्गमे ॥
स्नानदानादिभिः पुण्यं यत् तद् वक्तुं न शक्यते ॥
ब्रह्मोवाच । मार्कण्डेयं नाम तीर्थं सर्वपापविमोचनम् ।
सर्वक्रतुफलं पुण्यमघौघविनिवारणम् ॥
तस्य प्रभावं वक्ष्यामि शृणु नारद यत्नतः ।
मार्कण्डेयो भरद्वाजो वसिष्ठोऽत्रिश्च गौतमः ॥
याज्ञवल्क्यश्च जाबालिर्मुनयोऽन्येऽपि नारद ।
एते शास्त्रप्रणेतारो वेदवेदाङ्गपारगाः ॥
पुराणन्यायमीमांसा+ ।कथासु परिनिष्ठिताः ।
मिथः समूचुर्विद्वांसो मुक्तिं प्रति यथामति ॥
केचिज्ज्ञानं प्रशंसन्ति केचित् कर्म तथोभयम् ।
एवं विवदमानास्ते मामूचुरुभयं मतम् ॥
मदीयं तु मतं ज्ञात्वा ययुश्चक्रगदाधरम् ।
तस्य चापि मतं ज्ञात्वा ऋषयस्ते महौजसः ॥
पुनर्विवदमानास्ते शङ्करं प्रष्टुमुद्यताः ।
गङ्गायां च भवं पूज्य तमेवार्थं शशंसिरे ॥
कर्मणस्तु प्रधानत्वमुवाच त्रिपुरान्तकः ।
क्रियारूपं च तज्ज्ञानं क्रिया सैव तद् उच्यते ॥
तस्मात् सर्वाणि भूतानि कर्मणा सिद्धिमाप्नुयुः ।
कर्मैव विश्वतोव्यापि तदृते नास्ति किञ्चन ॥
विद्याभ्यासो यज्ञकृतिर्योगाभ्यासः शिवार्चनम् ।
सर्वं कर्मैव नाकर्मी प्राणी क्वाप्यत्र विद्यते ॥
कर्मैव कारणं तस्माद् अन्यद् उन्मत्तचेष्टितम् ।
ऋषीणां यत्र संवादो यत्र देवो महेश्वरः ॥
चकार निर्णयं सर्वं कर्मणावाप्यते नृभिः ।
मार्कण्डं मुख्यतः कृत्वा ततो मार्कण्डमुच्यते ॥
तीर्थम् ऋषिगणाकीर्णं गङ्गाया उत्तरे तटे ।
पितृणां पावनं पुण्यं स्मरणाद् अपि सर्वदा ॥
तत्राष्टौ नवतिस्तात तीर्थान्याह जगन्मयः ।
वेदेन चापि तत् प्रोक्तम् ऋषयो मेनिरे च तत् ॥
ब्रह्मोवाच । यायातमपरं तीर्थं यत्र कालञ्जरः शिवः ।
सर्वपापप्रशमनं तद्वृत्तमुच्यते मया ॥
ययातिर्नाहुषो राजा साक्षाद् इन्द्र इवापरः ।
तस्य भार्याद्वयं चासीत् कुललक्षणभूषितम् ॥
ज्येष्ठा तु देवयानीति नाम्ना शुक्रसुता शुभा ।
शर्मिष्ठेति द्वितीया सा सुता स्याद् वृषपर्वणः ॥
ब्राह्मण्यपि महाप्राज्ञा देवयानी सुमध्यमा ।
ययातेरभवद् भार्या सा तु शुक्रप्रसादतः ॥
शर्मिष्ठा चापि तस्यैव भार्या या वृषपर्वजा ।
देवयानी शुक्रसुता द्वौ पुत्रौ समजीजनत् ॥
यदुं च तुर्वसुं चैव देवपुत्रसमावुभौ ।
शर्मिष्ठा च नृपाल्लेभे त्रीन् पुत्रान् देवसंनिभान् ॥
द्रुह्युं चानुं च पूरुं च ययातेर्नृपसत्तमात् ।
देवयान्याः सुतौ ब्रह्मन् सदृशौ शुक्ररूपतः ॥
शर्मिष्ठायास्तु तनयाः शक्राग्निवरुणप्रभाः ।
देवयानी कदाचित् तु पितरं प्राह दुःखिता ॥
देवयान्युवाच । मम त्वपत्यद्वितयमभाग्याया भृगूद्वह ।
मम दास्याः सभाग्याया अपत्यत्रितयं पितः ॥
तद् एतद् अनुमृश्यायं दुःखमत्यन्तमागता ।
मरिष्ये दानवगुरो ययातिकृतविप्रियात् ।
मानभङ्गाद् वरं तात मरणं हि मनस्विनाम् ॥
ब्रह्मोवाच । तद् एतत् पुत्रिकावाक्यं श्रुत्वा शुक्रः प्रतापवान् ।
कुपितोऽभ्याययौ शीघ्रं ययातिमिदमब्रवीत् ॥
शुक्र उवाच । यद् इदं विप्रियं मे त्वं सुतायाः कृतवान् असि ।
रूपोन्मत्तेन राजेन्द्र तस्माद् वृद्धो भविष्यसि ॥
न च भोक्तुं न च त्यक्तुं शक्नोति विषयातुरः ।
स्पृहयन् मनसैवास्ते निःश्वासोच्छ्वासनष्टधीः ॥
वृद्धत्वमेव मरणं जीवतामपि देहिनाम् ।
तस्माच्छीघ्रं प्रयाहि त्वं जरां भूपातिदुर्धराम् ॥
ब्रह्मोवाच । एतच्छ्रुत्वा ययातिस्तु शापं शुक्रस्य धीमतः ।
कृताञ्जलिपुटो राजा ययातिः शुक्रमब्रवीत् ॥
ययातिरुवाच । नापराध्ये न सङ्कुप्ये नैवाधर्मं प्रवर्तये ।
अधर्मकारिणः पापाः शास्या एव महात्मनाम् ॥
धर्ममेव चरन्तं वै कथं मां शप्तवान् असि ।
देवयानी द्विजश्रेष्ठ वृथा मां वक्ति किञ्चन ॥
तस्मान् न मम विप्रेन्द्र शापं दातुं त्वमर्हसि ।
विद्वांसोऽपि हि निर्दोषे यदि कुप्यन्ति मोहिताः ।
तदा न दोषो मूर्खाणां द्वेषाग्निप्लुष्टचेतसाम् ॥
ब्रह्मोवाच । ययातिवाक्याच्छुक्रोऽपि सस्मार सुतया कृतम् ।
असकृद् विप्रियं तस्य दिवा रात्रौ प्रचण्डया ॥
गतकोपोऽहमित्युक्त्वा काव्यो राजानमब्रवीत् ॥
शुक्र उवाच । ज्ञातं मयानयाकारि विप्रियं न वदेऽनृतम् ।
शापस्येमं करिष्यामि शृणुष्वानुग्रहं नृप ॥
यस्मै पुत्राय सन्दातुं जरामिच्छसि मानद ।
तस्य सा यात्वियं राजञ् जरा पुत्राय मद्वरात् ॥
ब्रह्मोवाच । पुनर्ययातिः श्वशुरं शुक्रं प्राह विनीतवत् ॥
ययातिरुवाच । यो गृह्णाति मया दत्तां जरां भक्तिसमन्वितः ।
स राजा स्याद् दैत्यगुरो तद् एतद् अनुमन्यताम् ॥
यो मद्वाक्यं नाभिनन्देत् सुतो दैत्यगुरो दृढम् ।
तं शपेयमनुज्ञात्र दातव्यैव त्वया गुरो ॥
ब्रह्मोवाच । एवमस्त्विति राजानमुवाच भृगुनन्दनः ।
ततो ययातिः स्वं पुत्रमाहूयेदं वचोऽब्रवीत् ॥
ययातिरुवाच । यदो गृहाण मे शापाज्जरां जातां सुतो भवान् ।
ज्येष्ठः सर्वार्थवित् प्रौढः पुत्राणां धुरि संस्थितः ।
पुत्री तेनैव जनको यस्तदाज्ञावशे स्थितः ॥
ब्रह्मोवाच । नेत्युवाच यदुस्तातं ययातिं भूरिदक्षिणम् ।
ययातिश्च यदुं शप्त्वा तुर्वसुं काममब्रवीत् ॥
नागृह्णात् तुर्वसुश्चापि पित्रा दत्तां जरां तदा ।
तं शप्त्वा चाब्रवीद् द्रुह्युं गृहाणेमां जरां मम ॥
द्रुह्युश्च नैच्छत् तां दत्तां जरां रूपविनाशिनीम् ।
अनुमप्यब्रवीद् राजा गृहाणेमां जरां मम ॥
अनुर्नेति तदोवाच शप्त्वा तं पूरुमब्रवीत् ।
अभिनन्द्य तदा पूरुर्जरां तां जगृहे पितुः ॥
सहस्रमेकं वर्षाणां यावत् प्रीतोऽभवत् पिता ।
यौवने यानि भोग्यानि वस्तूनि विविधानि च ॥
पुत्रयौवनसन्तुष्टो ययातिर्बुभुजे सुखम् ।
ततस्तृप्तोऽभवद् राजा सर्वभोगेषु नाहुषः ।
ततो हर्षात् समाहूय पूरुं पुत्रमथाब्रवीत् ॥
ययातिरुवाच । तृप्तोऽस्मि सर्वभोगेषु यौवनेन तवानघ ।
गृहाण यौवनं पुत्र जरां मे देहि कश्मलाम् ॥
ब्रह्मोवाच । नेत्युवाच तदा पूरुर्जरया क्षीयते मया ।
विकारास्तात भावानां दुर्निवाराः शरीरिणाम् ॥
बलात् कालागता सह्या जराप्यखिलदेहिभिः ।
सा चेद् गुरूपकाराय गृहीता त्यज्यते कथम् ॥
स्वीकृतत्यागपापाद् धि देहिनां मरणं वरम् ।
अथवा तु जरां राजंस्तपसा नाशयाम्यहम् ॥
ब्रह्मोवाच । एवमुक्त्वा तु पितरं ययौ गङ्गामनुत्तमाम् ।
गौतम्या दक्षिणे पारे ततस्तेपे तपो महत् ॥
ततः प्रीतोऽभवद् देवः कालेन महता शिवः ।
लोकातीतमहोदार+ ।गुणसन्मणिभूषितम् ।
किं ददामीति तं प्राह पूरुं स सुरसत्तमः ॥
पूरुरुवाच । शापप्राप्तां जरां नाथ पितुर्मम सुराधिप ।
तां नाशयस्व देवेश पितृशप्तांश्च कोपतः ।
मद्भ्रातृञ् शापतो मुक्तान् कुरुष्व सुरपूजित ॥
ब्रह्मोवाच । तथेत्युक्त्वा जगन्नाथः शापाज्जातां जरां तथा ।
अनाशयज्जगन्नाथो भ्रातृंश्चक्रे विशापिनः ॥
ततः प्रभृति तत् तीर्थं जरारोगविनाशनम् ।
अकालजजरादीनां स्मरणाद् अपि नाशनम् ॥
तन्नाम्ना चापि विख्यातं कालञ्जरमुदाहृतम् ।
यायातं नाहुषं पौरं शौक्रं शार्मिष्ठमेव च ॥
एवमादीनि तीर्थानि तत्राष्टोत्तरमेव च ।
शतं विद्यान् महाबुद्धे सर्वसिद्धिकरं तथा ॥
तेषु स्नानं च दानं च श्रवणं पठनं तथा ।
सर्वपापप्रशमनं भुक्तिमुक्तिप्रदं भवेत् ॥
ब्रह्मोवाच । अप्सरोयुगमाख्यातमप्सरासङ्गमं ततः ।
तीरे च दक्षिणे पुण्यं स्मरणात् सुभगो भवेत् ॥
मुक्तो भवत्यसन्देहं तत्र स्नानादिना नरः ।
स्त्री सती सङ्गमे तस्मिन्न् ऋतुस्नाता च नारद ॥
वन्ध्यापि जनयेत् पुत्रं त्रिमासात् पतिना सह ।
स्नानदानेन वर्तन्ती नान्यथा मद्वचो भवेत् ॥
अप्सरोयुगमाख्यातं तीर्थं येन च हेतुना ।
तत्रेदं कारणं वक्ष्ये शृणु नारद यत्नतः ॥
स्पर्धासीन् महती ब्रह्मन् विश्वामित्रवसिष्ठयोः ।
तपस्यन्तं गाधिसुतं ब्राह्मण्यार्थे यतव्रतम् ॥
गङ्गाद्वारे समासीनं प्रेरितेन्द्रेण मेनका ।
तं गत्वा तपसो भ्रष्टं कुरु भद्रे ममाज्ञया ॥
तदोक्तेन्द्रेण सा मेना विश्वामित्रं तपश्च्युतम् ।
कृत्वा कन्यां तथा दत्त्वा जगामेन्द्रपुरं पुनः ॥
तस्यां गतायां सस्मार गाधिपुत्रोऽखिलं कृतम् ।
तं तु देशं परित्यज्य तीर्थं तु सुरवल्लभम् ॥
जगाम दक्षिणां गङ्गां यत्र कालञ्जरो हरः ।
तपस्यन्तं तदोवाच पुनरिन्द्रः सहस्रदृक् ॥
उर्वशीं च ततो मेनां रम्भां चापि तिलोत्तमाम् ।
नैवेत्यूचुर्भयत्रस्ताः पुनराह शचीपतिः ॥
गम्भीरां चातिगम्भीरामुभे ये गर्विते तदा ।
ते ऊचतुरुभे देवं सहस्राक्षं पुरन्दरम् ॥
गम्भीरातिगम्भीरे ऊचतुः । आवां गत्वा तपस्यन्तं
गाधिपुत्रं महाद्युतिम् ।
च्यावयावो नृत्यगीतै रूपयौवनसम्पदा ॥
यासामपाङ्गे हसिते वाचि विभ्रमसम्पदि ।
नित्यं वसति पञ्चेषुस्ताभिः कोऽत्र न जीयते ॥
ब्रह्मोवाच । तथेत्युक्ते सहस्राक्षे ते आगत्य महानदीम् ।
ददृशाते तपस्यन्तं विश्वामित्रं महामुनिम् ॥
मृत्योरपि दुराधर्षं भूमिस्थमिव धूर्जटिम् ।
सहस्रमेकं वर्षाणामीक्षितुं न च शक्नुतः ॥
दूरे स्थिते नृत्यगीत+ ॅहाटुकाररते तदा ।
विलोक्य मुनिशार्दूलस्ततः कोपाकुलोऽभवत् ॥
प्रतीपाचरणं दृष्ट्वा क्रोधः कस्य न जायते ।
निस्पृहोऽपि महाबाहुस्तमिन्द्रं प्रहसन्न् इव ॥
आभ्यां मुक्तः सहस्राक्षो ह्यप्सरोभ्यां ब्रुवन्न् इव ।
शशाप ते स गाधेयो द्रवरूपे भविष्यथः ॥
द्रवितुं मां समायाते यतस्त्विह ततो लघु ।
ततः प्रसादितस्ताभ्यां शापमोक्षं चकार सः ॥
भवेतां दिव्यरूपे वां गङ्गया सङ्गते यदा ।
तच्छापात् ते नदीरूपे तत्क्षणात् सम्बभूवतुः ॥
अप्सरोयुगमाख्यातं नदीद्वयमतोऽभवत् ।
ताभ्यां परस्परं चापि ताभ्यां गङ्गासुसङ्गमः ॥
सर्वलोकेषु विख्यातो भुक्तिमुक्तिप्रदः शिवः ।
तत्रास्ते दृष्ट एवासौ सर्वसिद्धिप्रदायकः ॥
तत्र स्नात्वा तु तं दृष्ट्वा मुच्यते सर्वबन्धनात् ॥
ब्रह्मोवाच । कोटितीर्थमिति ख्यातं गङ्गाया दक्षिणे तटे ।
यस्यानुस्मरणाद् एव सर्वपापैः प्रमुच्यते ॥
यत्र कोटीश्वरो देवः सर्वं कोटिगुणं भवेत् ।
कोटिद्वयं तत्र पूर्णं तीर्थानां शुभदायिनाम् ॥
तत्र व्युष्टिं प्रवक्ष्यामि शृणु नारद तन्मनाः ।
कण्वस्य तु सुतो ज्येष्ठो बाह्लीक इति विश्रुतः ॥
काण्वश्चेति जनैः ख्यातो वेदवेदाङ्गपारगः ।
इष्टीः पार्वायणानीर्याः सभार्यो वेदपारगः ॥
कुर्वन्न् आस्ते स गौतम्यास्तीरस्थो लोकपूजितः ।
प्रातःकाले सभार्योऽसौ जुह्वद् अग्नौ समाहितः ॥
सर्वदास्ते कदाचित् तु हवनाय समुद्यतः ।
एकाहुतिं स हुत्वा तु समिद्धे हव्यवाहने ॥
आहुत्यन्तरदानाय हविर्द्रव्यं करेऽग्रहीत् ।
एतस्मिन्न् अन्तरे वह्निरुपशान्तोऽभवत् तदा ॥
ततश्चिन्तापरः काण्वः कर्तव्यं किं भवेद् इति ।
अन्तर्विचारयामास विषादं परमं गतः ॥
आहुत्योश्च द्वयोर्मध्य उपशान्तो हुताशनः ।
अग्न्यन्तरमुपादेयं वैदिकं लौकिकं तथा ॥
क्व होष्यं स्याद् द्वितीयं तु आहुत्यन्तरमेव च ।
एवं मीमांसमाने तु दैवी वाग् अब्रवीत् तदा ॥
अग्न्यन्तरं नैव तेऽत्र उपादेयं भविष्यति ।
यानि तत्र भविष्यन्ति शकलानि समीपतः ॥
अर्धदग्धेषु काष्ठेषु विप्रराज प्रहूयताम् ।
नेत्युवाच तदा काण्वः सैव वाग् अब्रवीत् पुनः ॥
अग्नेः पुत्रो हिरण्यस्तु पिता पुत्रः स एव तु ।
पुत्रे दत्तं प्रियायैव पितुः प्रीत्यै भविष्यति ॥
पित्रे देयं सुते दद्यात् कोटिप्रीतिगुणं भवेत् ।
दैवी वाग् अब्रवीद् एवं ततः सर्वे महर्षयः ॥
निश्चित्य धर्मसर्वस्वं तथा चक्रुर्यथोदितम् ।
एतज्ज्ञात्वा जगत्यत्र पुत्रे दत्तं पितुर्भवेत् ॥
अपत्याद्युपकारेण पित्रोः प्रीतिर्यथा भवेत् ।
तथा नान्येन केनापि जगत्येतद् धि विश्रुतम् ॥
सुप्रसिद्धं जगत्येतत् सर्वलोकेषु पूजितम् ।
तस्मिन् दत्ते भवेत् पुण्यं सर्वं कोटिगुणं सुत ॥
मनोग्लानिनिवृत्तिश्च जायते च महत् सुखम् ।
पुनरप्याह सा वाणी काण्वेऽस्मिंस्तीर्थ उत्तमे ॥
अभवत् तन् महत् तीर्थं काण्व पुण्यप्रभावतः ।
लोकत्रयाश्रयाशेष+ ।तीर्थेभ्योऽपि महाफलम् ॥
स्नानदानादिकं किञ्चिद् भक्त्या कुर्वन् समाहितः ।
फलं प्राप्स्यस्यशेषेण सर्वं कोटिगुणं मुने ॥
यत् किञ्चित् क्रियते चात्र स्नानदानादिकं नरैः ।
सर्वं कोटिगुणं विद्यात् कोटितीर्थं ततो विदुः ॥
यत्रैतद् वृत्तमाग्नेयं काण्वं पौत्रं हिरण्यकम् ।
वाणीसञ्ज्ञं कोटितीर्थं कोटितीर्थफलं यतः ॥
कोटितीर्थस्य माहात्म्यमत्र वक्तुं न शक्यते ।
वाचस्पतिप्रभृतिभिरथवान्यैः सुरैरपि ॥
यत्रानुष्ठीयमानं हि सर्वं कर्म यथा तथा ।
गोदावर्याः प्रसादेन सर्वं कोटिगुणं भवेत् ॥
कोटितीर्थे द्विजाग्र्याय गामेकां यः प्रयच्छति ।
तस्य तीर्थस्य माहात्म्याद् गोकोटिफलमश्नुते ॥
तस्मिंस्तीर्थे शुचिर्भूत्वा भूमिदानं करोति यः ।
श्रद्धायुक्तेन मनसा स्यात् तत्कोटिगुणोत्तरम् ॥
सर्वत्र गौतमीतीरे पितृणां दानमुत्तमम् ।
विशेषतः कोटितीर्थे तद् अनन्तफलप्रदम् ।
अत्रैकन्यूनपञ्चाशत् तीर्थानि मुनयो विदुः ॥
ब्रह्मोवाच । नारसिंहमिति ख्यातं गङ्गाया उत्तरे तटे ।
तस्यानुभावं वक्ष्यामि सर्वरक्षाविधायकम् ॥
हिरण्यकशिपुः पूर्वमभवद् बलिनां वरः ।
तपसा विक्रमेणापि देवानामपराजितः ॥
हरिभक्तात्मजद्वेष+ ।कलुषीकृतमानसः ।
आविर्भूय सभास्तम्भाद् विश्वात्मत्वं प्रदर्शयन् ॥
तं हत्वा नरसिंहस्तत्+ ।सैन्यमद्रावयत् तदा ।
सर्वान् हत्वा महादैत्यान् क्रमेणाजौ महामृगः ॥
रसातलस्थाञ् शत्रूंश्च जित्वा स्वर्लोकमीयिवान् ।
तत्र जित्वा भुवं गत्वा दैत्यान् हत्वा नगस्थितान् ॥
समुद्रस्थान् नदीसंस्थान् ग्रामस्थान् वनवासिनः ।
नानारूपधरान् दैत्यान् निजघान मृगाकृतिः ॥
आकाशगान् वायुसंस्थाञ् ज्योतिर्लोकमुपागतान् ।
वज्रपाताधिकनखः समुद्धूतमहासटः ॥
दैत्यगर्भस्राविगर्जी निर्जिताशेषराक्षसः ।
महानादैर्वीक्षितैश्च प्रलयानलसंनिभैः ॥
चपेटैरङ्गविक्षेपैरसुरान् पर्यचूर्णयत् ।
एवं हत्वा बहुविधान् गौतमीमगमद् धरिः ॥
स्वपदाम्बुजसम्भूतां मनोनयननन्दिनीम् ।
तत्राम्बर्य इति ख्यातो दण्डकाधिपते रिपुः ॥
देवानां दुर्जयो योद्धा बलेन महतावृतः ।
तेनाभवन् महारौद्रं भीषणं लोमहर्षणम् ॥
शस्त्रास्त्रवर्षणं युद्धं हरिणा दैत्यसूनुना ।
निजघान हरिः श्रीमांस्तं रिपुं ह्युत्तरे तटे ॥
गङ्गायां नारसिंहं तु तीर्थं त्रैलोक्यविश्रुतम् ।
स्नानदानादिकं तत्र सर्वपापग्रहार्दनम् ॥
सर्वरक्षाकरं नित्यं जरामरणवारणम् ।
यथा सुराणां सर्वेषां न कोपि हरिणा समः ॥
तीर्थानामप्यशेषाणां तथा तत् तीर्थमुत्तमम् ।
तत्र तीर्थे नरः स्नात्वा कुर्यान् नृहरिपूजनम् ॥
स्वर्गे मर्त्ये तले वापि तस्य किञ्चिन् न दुर्लभम् ।
इत्याद्यष्टौ मुने तत्र महातीर्थानि नारद ॥
पृथक् पृथक् तीर्थकोटि+ ।फलमाहुर्मनीषिणः ।
अश्रद्धयापि यन्नाम्नि स्मृते सर्वाघसङ्क्षयः ॥
भवेत् साक्षान् नृसिंहोऽसौ सर्वदा यत्र संस्थितः ।
तत् तीर्थसेवासञ्जातं फलं कैरिह वर्ण्यते ॥
यथा न देवो नृहरेरधिकः क्वापि वर्तते ।
तथा नृसिंहतीर्थेन समं तीर्थं न कुत्रचित् ॥
ब्रह्मोवाच । पैशाचं तीर्थमाख्यातं गङ्गाया उत्तरे तटे ।
पिशाचत्वात् पुरा विप्रो मुक्तिमाप महामते ॥
सुयवस्यात्मजो लोके जीगर्तिरिति विश्रुतः ।
कुटुम्बभारदुःखार्तो दुर्भिक्षेण तु पीडितः ॥
मध्यमं तु शुनःशेपं पुत्रं ब्रह्मविदां वरम् ।
विक्रीतवान् क्षत्रियाय वधाय बहुलैर्धनैः ॥
किं नामापद्गतः पापं नाचरत्यपि पण्डितः ।
शमितृत्वे धनं चापि जगृहे बहुलं मुनिः ॥
विदारणार्थं च धनं जगृहे ब्राह्मणाधमः ।
ततोऽप्रतिसमाधेय+ ंअहारोगनिपीडितः ॥
स मृतः कालपर्याये नरकेष्वथ पातितः ।
भोगाद् ऋते न क्षयोऽस्ति प्राक्तनानामिहांहसाम् ॥
किङ्करैर्यमवाक्येन बहुयोन्यन्तरं गतः ।
ततः पिशाचो ह्यभवद् दारुणो दारुणाकृतिः ॥
शुष्ककाष्ठेष्वथारण्ये निर्जले निर्जने तथा ।
ग्रीष्मे ग्रीष्मदवव्याप्ते क्षिप्यते यमकिङ्करैः ॥
कन्यापुत्रमहीवाजि+ ।गवां विक्रयकारिणः ।
नरकान् न निवर्तन्ते यावद् आभूतसम्प्लवम् ॥
स्वकृताघविपाकेन दारुणैर्यमकिङ्करैः ।
सङ्घाते पच्यमानोऽसौ रुरोदोच्चैः कृतं स्मरन् ॥
पथि गच्छन् कदाचित् स जीगर्तेर्मध्यमः सुतः ।
शुश्राव रुदतो वाणीं पिशाचस्य मुहुर्मुहुः ॥
पुत्रक्रेतुर्ब्रह्महन्तुर्जीगर्तेस्तु पितुस्तदा ।
पापिनः पुत्रविक्रेतुर्ब्रह्महन्तुः पितुश्च ताम् ॥
शुनःशेपस्तदोवाच को भवान् अतिदुःखितः ।
जीगर्तिरब्रवीद् दुःखाच्छुनःशेपपिता ह्यहम् ॥
पापीयसीं क्रियां कृत्वा योनिं प्राप्तोऽस्मि दारुणाम् ।
नरकेष्वथ पक्वश्च पुनः प्राप्तोऽन्तरालकम् ।
ये ये दुष्कृतकर्माणस्तेषां तेषामियं गतिः ॥
जीगर्तिपुत्रस्तमुवाच दुःखात् ।
सोऽहं सुतस्ते मम दोषेण तात ।
विक्रीत्वा मां नरकान् एवमाप्तस्- ।
ततः करिष्ये स्वर्गतं त्वामिदानीम् ॥
एवं प्रतिज्ञाय स गाधिपुत्र+ ।
पुत्रत्वमाप्तोऽथ मुनिप्रवीरः ।
गङ्गामभिध्याय पितुश्च लोकान् ।
अनुत्तमान् ईहमानो जगाम ॥
अशेषदुःखानलधूपितानाम् ।
निमज्जतां मोहमहासमुद्रे ।
शरीरिणां नान्यद् अहो त्रिलोक्याम् ।
आलम्बनं विष्णुपदीं विहाय ॥
एवं विनिश्चित्य मुनिर्महात्मा ।
समुद्दिधीर्षुः पितरं स दुर्गतेः ।
शुचिस्ततो गौतमीमाशु गत्वा ।
तत्र स्नात्वा संस्मरञ् छम्भुविष्णू ॥
ददौ जलं प्रेतरूपाय पित्रे ।
पिशाचरूपाय सुदुःखिताय ।
तद्दानमात्रेण तदैव पूतो ।
जीगर्तिरावाप वपुः सुपुण्यम् ॥
विमानयुक्तः सुरसङ्घजुष्टम् ।
विष्णोः पदं प्राप सुतप्रभावात् ।
गङ्गाप्रभावाच्च हरेश्च शम्भोर्।
विधातुरर्कायुततुल्यतेजाः ॥
ततः प्रभृत्येतद् अतिप्रसिद्धम् ।
पैशाचनाशं च महागदं च ।
महान्ति पापानि च नाशमाशु ।
प्रयान्ति यस्य स्मरणेन पुंसाम् ॥
तीर्थस्य चेदं गदितं तवाद्य ।
माहात्म्यमेतत् त्रिशतानि यत्र ।
तीर्थान्यथान्यानि भवन्ति भुक्ति+ ।
मुक्तिप्रदायीनि किमन्यद् अत्र ॥
सर्वसिद्धिदमाख्यातमित्याद्यत्र शतत्रयम् ।
तीर्थानां मुनिजुष्टानां स्मरणाद् अप्यभीष्टदम् ॥
ब्रह्मोवाच । निम्नभेदमिति ख्यातं सर्वपापप्रणाशनम् ।
गङ्गाया उत्तरे पारे तीर्थं त्रैलोक्यविश्रुतम् ॥
यस्य संस्मरणेनापि सर्वपापक्षयो भवेत् ।
वेदद्वीपश्च तत्रैव दर्शनाद् वेदविद् भवेत् ॥
उर्वशीं चकमे राजा ऐलः परमधार्मिकः ।
को न मोहमुपायाति विलोक्य मदिरेक्षणाम् ॥
सा प्रायाद् यत्र राजासौ घृतं स्तोकं समश्नुते ।
आनग्नदर्शनात् कृत्वा तस्याः कालावधिं नृपः ॥
तां स्वीचकार ललनां यूनां रम्यां नवां नवाम् ।
सुप्तायां शयने तस्यां समुत्तस्थौ पुरूरवाः ॥
विलोक्य तं विवसनं तदैवासौ विनिर्गता ।
विद्युच्चञ्चलचित्तानां क्व स्थैर्यं ननु योषिताम् ॥
ईक्षां चक्रे स शर्वर्यां विवस्त्रो विस्मितो महान् ।
एतस्मिन्न् अन्तरे राजा युद्धायागाद् रिपून् प्रति ॥
ताञ् जित्वा पुनरप्यागाद् देवलोकं सुपूजितम् ।
स चागत्य महाराजो वसिष्ठाच्च पुरोधसः ॥
उर्वश्या गमनं श्रुत्वा ततो दुःखसमन्वितः ।
न जुहोति न चाश्नाति न शृणोति न पश्यति ॥
एतस्मिन्न् अन्तरे तत्र मृतावस्थं नृपोत्तमम् ।
बोधयामास वाक्यैश्च हेतुभूतैः पुरोहितः ॥
वसिष्ठ उवाच । सा मृताद्य महाराज मा व्यथस्व महामते ।
एवं स्थितं तु मा त्वां वै अशिवाः स्पृश्युराशुगाः ॥
न वै स्त्रैणानि जानीषे हृदयानि महामते ।
शालावृकाणां यादृंशि तस्मात् त्वं भूप मा शुचः ॥
को नाम लोके राजेन्द्र कामिनीभिर्न वञ्चितः ।
वञ्चकत्वं नृशंसत्वं चञ्चलत्वं कुशीलता ॥
इति स्वाभाविकं यासां ताः कथं सुखहेतवः ।
कालेन को न निहतः कोऽर्थी गौरवमागतः ॥
श्रिया न भ्रामितः को वा योषिद्भिः को न खण्डितः ।
स्वप्नमायोपमा राजन् मदविप्लुतचेतसः ॥
सुखाय योषितः कस्य ज्ञात्वैतद् विज्वरो भव ।
विहाय शङ्करं विष्णुं गौतमीं वा महामते ।
दुःखिनां शरणं नान्यद् विद्यते भुवनत्रये ॥
ब्रह्मोवाच । एतच्छ्रुत्वा ततो राजा दुःखं संहृत्य यत्नतः ।
गौतम्या मध्यसंस्थोऽसावैलः परमधार्मिकः ॥
तत्र चाराधयामास शिवं देवं जनार्दनम् ।
ब्रह्माणं भास्करं गङ्गां देवान् अन्यांश्च यत्नतः ॥
यो विपन्नो न तीर्थानि देवताश्च न सेवते ।
स कालवशगो जन्तुः कां दशामनुयास्यति ॥
तदीश्वरैकशरणो गौतमीसेवनोत्सुकः ।
परां श्रद्धामुपगतः संसारास्थापराङ्मुखः ॥
ईजे यज्ञांश्च बहुलान् ऋत्विग्भिर्बहुदक्षिणान् ।
वेदद्वीपोऽभवत् तेन यज्ञद्वीपः स उच्यते ॥
पौर्णमास्यां तु शर्वर्यां तत्रायाति सदोर्वशी ।
तस्य दीपस्य यः कुर्यात् प्रदक्षिणमथो नरः ॥
प्रदक्षिणीकृता तेन पृथिवी सागराम्बरा ।
वेदानां स्मरणं तत्र यज्ञानां स्मरणं तथा ॥
सुकृती तत्र यः कुर्याद् वेदयज्ञफलं लभेत् ।
ऐलतीर्थं तु तज्ज्ञेयं तद् एव च पुरूरवम् ॥
वासिष्ठं चापि तत् तु स्यान् निम्नभेदं तद् उच्यते ।
ऐले राज्ञि न किञ्चित् स्यान् निम्नं सर्वेषु कर्मसु ॥
यद् एतन् निम्नमुर्वश्यां सर्वभावेन वर्तनम् ।
तच्चापि भेदितं निम्नं वसिष्ठेन च गङ्गया ॥
निम्नभेदमभूत् तेन दृष्टादृष्टेष्टसिद्धिदम् ।
तत्र सप्त शतान्याहुस्तीर्थानि गुणवन्ति च ॥
तेषु स्नानं च दानं च सर्वक्रतुफलप्रदम् ।
स्नानं कृत्वा निम्नभेदे यः पश्यति सुरान् इमान् ॥
इह चामुत्र वा निम्नं न किञ्चित् तस्य विद्यते ।
सर्वोन्नतिमवाप्यासौ मोदते दिवि शक्रवत् ॥
ब्रह्मोवाच । नन्दीतटमिति ख्यातं तीर्थं वेदविदो विदुः ।
तस्य प्रभावं वक्ष्यामि शृणु यत्नेन नारद ॥
अत्रिपुत्रो महातेजाश्चन्द्रमा इति विश्रुतः ।
सर्वान् वेदांश्च विधिवद् धनुर्वेदं यथाविधि ॥
अधीत्य जीवात् सर्वाश्च विद्याश्चान्या महामते ।
गुरुपूजां करोमीति जीवमाह स चन्द्रमाः ।
बृहस्पतिस्तदा प्राह चन्द्रं शिष्यं मुदान्वितः ॥
बृहस्पतिरुवाच । मम प्रिया तु जानीते तारा रतिसमप्रभा ॥
ब्रह्मोवाच । प्रष्टुं तां च तदा प्रायाद् अन्तर्वेश्म स चन्द्रमाः ।
तारां तारामुखीं दृष्ट्वा जगृहे तां करेण सः ॥
स्ववेश्म प्रति तां लोभाद् बलाद् आकर्षयत् तदा ।
तावद् धैर्यनिधिर्ज्ञानी मतिमान् विजितेन्द्रियः ॥
यावन् न कामिनीनेत्र+ ।वागुराभिर्निबध्यते ।
विशेषतो रहःसंस्थां कामिनीमायतेक्षणाम् ॥
विलोक्य न मनो याति कस्य कामेषु वश्यताम् ।
अत एवान्यपुरुष+ ।दर्शनं न कदाचन ॥
कुलवध्वा रहः कार्यं भीतया शीलविप्लुतेः ।
विज्ञाय तत् परिजनात् सहसोत्थाय निर्गतः ॥
दृष्ट्वा तद् दुष्कृतं कर्म बृहस्पतिरुदारधीः ।
शशाप कोपाच्चाक्षिप्य वाग्भिर्विप्रियकारिभिः ॥
पराभिभूतामालोक्य कान्तां कः सोढुमीश्वरः ।
युयुधे तेन जीवोऽपि देवश्चन्द्रमसा रुषा ॥
न शापैर्हन्यते चन्द्रो नायुधैः सुरमन्त्रितैः ।
बृहस्पतिप्रणीतैश्च न मन्त्रैर्हन्यते शशी ॥
तदा चन्द्रस्तु तां तारां नीत्वा संस्थाप्य मन्दिरे ।
बुभुजे बहुवर्षाणि रोहिणीं चाकुतोभयः ॥
न जीयेत तदा देवैर्न कोपैः शापमन्त्रकैः ।
न राजभिर्न ऋषिभिर्न साम्ना भेददण्डनैः ॥
यदा भार्यां न लेभेऽसौ गुरुः सर्वप्रयत्नतः ।
सर्वोपायक्षये जीवस्तदा नीतिमथास्मरत् ॥
अपमानं पुरस्कृत्य मानं कृत्वा तु पृष्ठतः ।
स्वार्थमुद्धरते प्राज्ञः स्वार्थभ्रंशो हि मूर्खता ॥
साध्यं केनाप्युपायेन जानद्भिः पुरुषैः फलम् ।
वृथाभिमानिनः शीघ्रं विपद्यन्ते विमोहिताः ॥
एवं निश्चित्य मेधावी शुक्रं गत्वा न्यवेदयत् ।
तमागतं कविर्ज्ञात्वा सम्मानेनाभ्यनन्दयत् ॥
उपविष्टं सुविश्रान्तं पूजितं च यथाविधि ।
पर्यपृच्छद् दैत्यगुरुस्तदागमनकारणम् ॥
गृहागतस्य विमुखाः शत्रवोऽप्युत्तमा नहि ।
तस्मै स विस्तरेणाह भार्याहरणमादितः ॥
बृहस्पतेस्तदा वाक्यं श्रुत्वा कोपान्वितः कविः ।
अपराधं तु चन्द्रस्य मेने शिष्यस्य नारद ।
अतिक्रममिमं श्रुत्वा कोपात् कविरथाब्रवीत् ॥
शुक्र उवाच । तदा भोक्ष्ये तदा पास्ये तदा स्वप्स्ये तदा वदे ।
यदानये प्रियां भ्रातस्तव भार्यां परार्दिताम् ॥
तामानीय भवं पूज्य चन्द्रं शप्त्वा गुरुद्रुहम् ।
पश्चाद् भोक्ष्ये महाबाहो शृणु वाचं ग्रहेश्वर ॥
ब्रह्मोवाच । एवमुक्त्वा स जीवेन दैत्याचार्यो जगाम ह ।
शिवमाराध्य यत्नेन परं सामर्थ्यमाप्तवान् ॥
वरान् अवाप्य विविधाञ् शङ्कराद् भावपूजितात् ।
शिवप्रसादात् किं नाम देहिनामिह दुर्लभम् ॥
जगाम शुक्रो जीवेन तारया यत्र चन्द्रमाः ।
वर्तते तं शशापोच्चैः शृणु त्वं चन्द्र मे वचः ॥
यस्मात् पापतरं कर्म त्वया पाप मदात् कृतम् ।
कुष्ठी भूयास्ततश्चन्द्रं शशापैवं रुषा कविः ॥
कविशापप्रदग्धोऽभूत् तदैव मृगलाञ्छनः ।
प्रापुः क्षयं न के नाम गुरुस्वामिसखिद्रुहः ॥
तत्याज तां स चन्द्रोऽपि तां तारां जगृहे कविः ।
शुक्रोऽपि देवान् आहूय ऋषीन् पितृगणांस्तथा ॥
नदीर्नदांश्च विविधान् ओषधीश्च पतिव्रताः ।
ततः सम्प्रष्टुमारेभे तारावृत्तविनिष्क्रयम् ॥
ततः श्रुतिः सुरान् आह गौतम्यां भक्तितस्त्वियम् ।
स्नानं करोतु जीवेन तारा पूता भविष्यति ॥
रहस्यमेतत् परमं न कथ्यं यस्य कस्यचित् ।
सर्वास्वपि दशास्वेह शरणं गौतमी नृणाम् ॥
तथाकरोच्चैव तारा भर्त्रा स्नानं यथाविधि ।
पुष्पवृष्टिरभूत् तत्र जयशब्दो व्यवर्तत ॥
पुनर्वै देवा अददुः पुनर्मनुष्या उत ।
राजानः सत्यं कृण्वाना ब्रह्मजायां पुनर्ददुः ॥
पुनर्दत्त्वा ब्रह्मजायां कृतां देवैरकल्मषाम् ।
सर्वं क्षेममभूत् तत्र तस्मात् तीर्थं महामुने ॥
पुनर्दत्त्वा ब्रह्मजायां कृतां देवैरकल्मषाम् ।
सर्वं क्षेममभूत् तत्र तस्मात् तीर्थं महामुने ।
तद् अभूत् सकलाघौघ+ ।ध्वंसनं सर्वकामदम् ।
आनन्दं क्षेममभवत् सुराणामसुरारिणाम् ॥
बृहस्पतेश्च शुक्रस्य तारायाश्च विशेषतः ।
परमानन्दमापन्नो गुरुर्गङ्गामभाषत ॥
गुरुरुवाच । त्वं गौतमि सदा पूज्या सर्वेषामपि मुक्तिदा ।
विशेषतस्तु सिंहस्थे मयि त्रैलोक्यपावनी ॥
भविष्यसि सरिच्छ्रेष्ठे सर्वतीर्थैः समन्विता ।
यानि कानि च तीर्थानि स्वर्गमृत्युरसातले ।
त्वां स्नातुं तानि यास्यन्ति मयि सिंहस्थितेऽम्बिके ॥
ब्रह्मोवाच । धन्यं यशस्यमायुष्यमारोग्यश्रीविवर्धनम् ।
सौभाग्यैश्वर्यजननं तीर्थमानन्दनामकम् ॥
तत्र पञ्च सहस्राणि तीर्थान्याह स गौतमः ।
स्मरणात् पठनाद् वापि इष्टैः संयुज्यते सदा ॥
शिवस्यात्र निविष्टस्य नन्दी गङ्गातटेऽनिशम् ।
साक्षाच्चरत्यसौ धर्मस्तस्मान् नन्दीतटं स्मृतम् ।
आनन्दमपि तत् तीर्थं सर्वानन्दविवर्धनात् ॥
ब्रह्मोवाच । भावतीर्थमिति प्रोक्तं यत्र साक्षाद् भवः स्थितः ।
अशेषजगदन्तस्थो भूतात्मा सच्चिदाकृतिः ॥
तत्रेमां शृणु वक्ष्यामि कथां पुण्यतमां शुभाम् ।
सूर्यवंशकरः श्रीमान् क्षत्रियाणां धुरन्धरः ॥
प्राचीनबर्हिराख्यातः सर्वधर्मेषु पारगः ।
तिस्रः कोट्योऽर्धकोटिश्च वर्षाणां राज्य आस्थितः ॥
तस्येदृशं व्रतं चासीद् यद् अहं यौवनच्युतः ।
भवेयं प्रियया वापि पुत्रैर्वा प्रियवस्तुभिः ॥
वियुज्येयं ततो राज्यं त्यक्ष्येऽहं नात्र संशयः ।
विवेकिनां कुलीनानामिदमेवोचितं नृणाम् ॥
स्थीयते विजने क्वापि विरक्तैर्विभवक्षये ।
तस्मिन् प्रशासति महीं न वियोगः प्रियैः क्वचित् ॥
नाधिव्याधी न दुर्भिक्षं न बन्धुकलहो नृणाम् ।
तस्मिञ् शासति राज्यं तु न च कश्चिद् वियुज्यते ॥
ततः पुत्रार्थमकरोद् यज्ञं राजा महामतिः ।
ततः प्रसन्नो भगवान् वरं प्रादाद् यथेप्सितम् ॥
गौतमीतीरसंस्थाय राज्ञे देवो महेश्वरः ।
पुत्रं देहीति राजा वै भवं प्राह स भार्यया ॥
भवः प्राह नृपं प्रीत्या पश्य नेत्रं तृतीयकम् ।
ततः पश्यति राजेन्द्रे भवस्याक्षि तु मानद ॥
चक्षुर्दीप्त्याभवत् पुत्रो महिमा नाम विश्रुतः ।
येनाकारि स्तुतिः पुण्या महिम्न इति विश्रुता ॥
किमलभ्यं भगवति प्रसन्ने त्रिपुरान्तके ।
यं नित्यमनुवर्तन्ते हरिब्रह्मादयः सुराः ॥
प्राप्तपुत्रश्च नृपतिस्तीर्थश्रैष्ठ्यमयाचत ।
महापापमहारोग+ ंअहाव्यसनिनां नृणाम् ॥
नानाविपद्गणार्तानां सर्वाभिमतलब्धये ।
प्रादाज्ज्यैष्ठ्यं भवश्चापि भावतीर्थं तद् उच्यते ॥
तत्र स्नानेन दानेन सर्वान् कामान् अवाप्नुयात् ।
भवप्रसादाद् अभवत् सुतः प्राचीनबर्हिषः ॥
महिमा गौतमीतीरे भावतीर्थं तद् उच्यते ।
तत्र सप्तति तीर्थानि पुण्यान्यखिलदानि च ॥
ब्रह्मोवाच । सहस्रकुण्डमाख्यातं तीर्थं वेदविदो विदुः ।
यस्य स्मरणमात्रेण सुखी सम्पद्यते नरः ॥
पुरा दाशरथी रामः सेतुं बद्ध्वा महार्णवे ।
लङ्कां दग्ध्वा रिपून् हत्वा रावणादीन् रणे शरैः ॥
वैदेहीं च समासाद्य रामो वचनमब्रवीत् ।
पश्यत्सु लोकपालेषु तस्याचार्ये पुरः स्थिते ॥
अग्नौ शुद्धिगतां सीतां रामो लक्ष्मणसंनिधौ ।
एहि वैदेहि शुद्धासि अङ्कमारोढुमर्हसि ॥
नेत्युवाच तदा श्रीमान् अङ्गदो हनुमांस्तथा ।
अयोध्यायां तु वैदेहि सार्धं यामः सुहृज्जनैः ॥
तत्र शुद्धिमवाप्याथ पुनर्भ्रातृषु मातृषु ।
लौकिकेष्वपि पश्यत्सु ततः शुद्धा नृपात्मजा ॥
अयोध्यायां सुपुण्येऽह्नि अङ्कमारोढुमर्हसि ।
अस्याश्चरित्रविषये सन्देहः कस्य जायते ॥
लोकापवादस्तद् अपि निरस्यः स्वजनेषु हि ।
तयोर्वाक्यमनादृत्य लक्ष्मणः सविभीषणः ॥
रामश्च जाम्बवांश्चैव तामाह्वयन् नृपात्मजाम् ।
स्वस्तीत्युक्ता देवताभी राज्ञोऽङ्कं चारुरोह सा ॥
मुदितास्ते ययुः शीघ्रं पुष्पकेण विराजता ।
अयोध्यां नगरीं प्राप्य तथा राज्यं स्वकं तु यत् ॥
मुदितास्तेऽभवन् सर्वे सदा रामानुवर्तिनः ।
ततः कतिपयाहेषु अनार्येभ्यो विरूपिकाम् ॥
वाचं श्रुत्वा स तत्याज गुर्विणीं तामयोनिजाम् ।
मिथ्यापवादमपि हि न सहन्ते कुलोन्नताः ॥
वाल्मीकेर्मुनिमुख्यस्य आश्रमस्य समीपतः ।
तत्याज लक्ष्मणः सीतामदुष्टां रुदतीं रुदन् ॥
नोल्लङ्घ्याज्ञा गुरूणामित्यसौ तद् अकरोद् भिया ।
ततः कतिपयाहेषु व्यतीतेषु नृपात्मजः ॥
रामः सौमित्रिणा सार्धं हयमेधाय दीक्षितः ।
तत्रैवाजग्मतुरुभौ रामपुत्रौ यशस्विनौ ॥
लवः कुशश्च विख्यातौ नारदाविव गायकौ ।
रामायणं समग्रं तद् गन्धर्वाविव सुस्वरौ ॥
रामस्य चरितं सर्वं गायमानौ समीयतुः ।
यज्ञवाटं राजसुतौ हेतुभिर्लक्षितौ तदा ॥
रामपुत्रावुभौ शूरौ वैदेह्यास्तनयाविति ।
तावानीय ततः पुत्रावभिषिच्य यथाक्रमम् ॥
अङ्कारूढौ ततः कृत्वा सस्वजे तौ पुनः पुनः ।
संसारदुःखखिन्नानामगतीनां शरीरिणाम् ॥
पुत्रालिङ्गनमेवात्र परं विश्रान्तिकारणम् ।
मुहुरालिङ्ग्य तौ पुत्रौ मुहुः स्वजति चुम्बति ॥
किमप्यन्तर्ध्यायति च निःश्वसत्यपि वै मुहुः ।
एतस्मिन्न् अन्तरे प्राप्ता राक्षसा लङ्कवासिनः ॥
सुग्रीवो हनुमांश्चैव अङ्गदो जाम्बवांस्तथा ।
अन्ये च वानराः सर्वे विभीषणपुरःसराः ॥
ते चागत्य नृपं प्राप्ताः सिंहासनमुपस्थितम् ।
सीतामदृष्ट्वा हनुमान् अङ्गदः कनकाङ्गदः ॥
क्व गतायोनिजा माता एको रामोऽत्र दृश्यते ।
रामेण सा परित्यक्ता इत्यूचुर्द्वारपालकाः ॥
पश्यत्सु लोकपालेषु आर्ये तत्र प्रवादिनि ।
अग्नौ शुद्धिगतां सीतां किं तु राजा निरङ्कुशः ॥
उत्पन्नैर्लौकिकैर्वाक्यै रामस्त्यजति तां प्रियाम् ।
मरिष्याव इति ह्युक्त्वा गौतमीं पुनरीयतुः ॥
रामस्तौ पृष्ठतोऽभ्येत्य अयोध्यावासिभिः सह ।
आगत्य गौतमीं तत्रऽकुर्वंस्ते परमं तपः ॥
स्मारं स्मारं निश्वसन्तस्तां सीतां लोकमातरम् ।
संसारास्थाविरहिता गौतमीसेवनोत्सुकाः ॥
लोकत्रयपतिः साक्षाद् रामोऽनुजसमन्वितः ।
प्राप्तः स्नात्वा च गौतम्यां शिवाराधनतत्परः ॥
परितापं जहौ सर्वं सहस्रपरिवारितः ।
यत्र चासीत् स वृत्तान्तः सहस्रकुण्डमुच्यते ॥
दशापराणि तीर्थानि तत्र सर्वार्थदानि च ।
तत्र स्नानं च दानं च सहस्रफलदायकम् ॥
यत्र श्रीगौतमीतीरे वसिष्ठादिमुनीश्वरैः ।
सर्वापत्तारकं होममकारयद् अघान्तकम् ॥
सहस्रसङ्ख्यायुक्तेषु कुण्डेषु वसुधारया ।
सर्वान् अपेक्षितान् कामान् अवापासौ महातपाः ॥
गौतम्याः सरिदम्बायाः प्रसादाद् राक्षसान्तकः ।
सहस्रकुण्डाभिधं तद् अभूत् तीर्थं महाफलम् ॥
ब्रह्मोवाच । कपिलतीर्थमाख्यातं तद् एवाङ्गिरसं स्मृतम् ।
तद् एवादित्यमाख्यातं सैंहिकेयं तद् उच्यते ॥
गौतम्या दक्षिणे पारे आदित्यान् मुनिसत्तम ।
अयाजयन्न् अङ्गिरसो दक्षिणां ते भुवं ददुः ॥
अङ्गिरोभ्यस्तदादित्यास्तपसेऽङ्गिरसो ययुः ।
सा भूमिः सैंहिकी भूत्वा जनान् सर्वान् अभक्षयत् ॥
तत्रसुस्ते जनाः सर्वे अङ्गिरोभ्यो न्यवेदयन् ।
विभीता ज्ञानतो ज्ञात्वा भुवं तां सैंहिकीमिति ॥
आदित्यान् अनुगत्वाथ वाचमङ्गिरसोऽब्रुवन् ।
भुवं गृह्णन्तु या दत्ता नेत्यादित्यास्तदाब्रुवन् ॥
निवृत्तां दक्षिणां नैव प्रतिगृह्णन्ति सूरयः ।
स्वदत्तां परदत्तां वा यो हरेत वसुन्धराम् ॥
षष्टिर्वर्षसहस्राणि विष्ठायां जायते कृमिः ।
भूमेः स्वपरदत्ताया हरणान् नाधिकं क्वचित् ॥
पापमस्ति महारौद्रं न स्वीकुर्मः पुनस्तु ताम् ।
एवं यदा स्वदत्ताया हरणे किं तदा भवेत् ॥
तथापि क्रयरूपेण गृह्णीमो दक्षिणां भुवम् ।
तथेत्युक्ते तु ते देवाः कपिलां शुभलक्षणाम् ॥
गङ्गाया दक्षिणे पारे भुवः स्थाने तु तां ददुः ।
भुक्तिमुक्तिप्रदः साक्षाद् विष्णुस्तिष्ठति मूर्तिमान् ॥
कपिलासङ्गमं तच्च सर्वाघौघविनाशनम् ।
तत्राभवद् दानतोयाद् आपगा कपिलाभिधा ॥
सस्यवत्या अपि भुवो दानाद् गोदानमुत्तमम् ।
लोकरक्षां चकारासौ कृत्वा विनिमयं मुनिः ॥
यत्र तीर्थे च तद् वृत्तं गोतीर्थं तद् उदाहृतम् ।
पुण्यदं तत्र तीर्थानां शतमुक्तं मनीषिभिः ॥
तत्र स्नानेन दानेन भूमिदानफलं लभेत् ।
सङ्गता गङ्गया तच्च कपिलासङ्गमं विदुः ॥
ब्रह्मोवाच । शङ्खह्रदं नाम तीर्थं यत्र शङ्खगदाधरः ।
तत्र स्नात्वा च तं दृष्ट्वा मुच्यते भवबन्धनात् ॥
तत्रेदं वृत्तमाख्यास्ये भुक्तिमुक्तिप्रदायकम् ।
पुरा कृतयुगस्यादौ ब्रह्मणः सामगायिनः ॥
ब्रह्माण्डागारसम्भूता राक्षसा बहुरूपिणः ।
ब्रह्माणं खादितुं प्राप्ता बलोन्मत्ता धृतायुधाः ॥
तदाहमब्रवं विष्णुं रक्षणाय जगद्गुरुम् ।
स विष्णुस्तानि रक्षांसि हन्तुं चक्रेण चोद्यतः ॥
छित्त्वा चक्रेण रक्षांसि शङ्खमापूरयत् तदा ।
निष्कण्टकं तलं कृत्वा स्वर्गं निर्वैरमेव च ॥
ततो हर्षप्रकर्षेण शङ्खमापूरयद् धरिः ।
ततो रक्षांसि सर्वाणि ह्यनीनशुरशेषतः ॥
यत्रैतद् वृत्तमखिलं विष्णुशङ्खप्रभावतः ।
शङ्खतीर्थं तु तत् प्रोक्तं सर्वक्षेमकरं नृणाम् ॥
सर्वाभीष्टप्रदं पुण्यं स्मरणान् मङ्गलप्रदम् ।
आयुरारोग्यजननं लक्ष्मीपुत्रप्रवर्धनम् ॥
स्मरणात् पठनाद् वापि सर्वकामान् अवाप्नुयात् ।
तीर्थानामयुतं तत्र सर्वपापनुदं मुने ॥
तीर्थान्ययुतसङ्ख्यानि सर्वपापहराणि च ।
येषां प्रभावं जानाति वक्तुं देवो महेश्वरः ॥
पापक्षयप्रतिनिधिर्नैतेभ्योऽस्त्यपरः क्वचित् ॥
ब्रह्मोवाच । किष्किन्धातीर्थमाख्यातं सर्वकामप्रदं नृणाम् ।
सर्वपापप्रशमनं यत्र संनिहितो भवः ॥
तस्य स्वरूपं वक्ष्यामि यत्नेन शृणु नारद ।
पुरा दाशरथी रामो रावणं लोकरावणम् ॥
किष्किन्धावासिभिः सार्धं जघान रणमूर्धनि ।
सपुत्रं सबलं हत्वा सीतामादाय शत्रुहा ॥
भ्रात्रा सौमित्रिणा सार्धं वानरैश्च महाबलैः ।
विभीषणेन बलिना देवैः प्रत्यागतो नृपः ॥
कृतस्वस्त्ययनः श्रीमान् पुष्पकेण विराजितः ।
यद् आसीद् धनराजस्य कामगेनाशुगामिना ॥
अयोध्यामगमन् सर्वे गच्छन् गङ्गामपश्यत ।
रामो विरामः शत्रूणां शरण्यः शरणार्थिनाम् ॥
गौतमीं तु जगत्पुण्यां सर्वकामप्रदायिनीम् ।
मनोनयनसन्ताप+ ंइवारणपरायणाम् ॥
तां दृष्ट्वा नृपतिः श्रीमान् गङ्गातीरमथाविशत् ।
तां दृष्ट्वा प्राह नृपतिर्हर्षगद्गदया गिरा ।
हरीन् सर्वान् अथामन्त्र्य हनुमत्प्रमुखान् मुने ॥
राम उवाच । अस्याः प्रभावाद् धरयो योऽसौ मम पिता प्रभुः ।
सर्वपापविनिर्मुक्तस्ततो यातस्त्रिविष्टपम् ॥
इयं जनित्री सकलस्य जन्तोर्।
भुक्तिप्रदा मुक्तिमथापि दद्यात् ।
पापानि हन्याद् अपि दारुणानि ।
कान्यानयास्त्यत्र नदी समाना ॥
हतानि शश्वद् दुरितानि चैव ।
अस्याः प्रभावाद् अरयः सखायः ।
विभीषणो मैत्रमुपैति नित्यम् ।
सीता च लब्धा हनुमांश्च बन्धुः ॥
लङ्का च भग्ना सगणं हि रक्षो ।
हतं हि यस्याः परिसेवनेन ।
यां गौतमो देववरं प्रपूज्य ।
शिवं शरण्यं सजटामवाप ॥
सेयं जनित्री सकलेप्सितानाम् ।
अमङ्गलानामपि संनिहन्त्री ।
जगत्पवित्रीकरणैकदक्षा ।
दृष्टाद्य साक्षात् सरितां सवित्री ॥
कायेन वाचा मनसा सदैनाम् ।
व्रजामि गङ्गां शरणं शरण्याम् ॥
ब्रह्मोवाच । एतत् समाकर्ण्य वचो नृपस्य ।
तत्राप्लवन् हरयः सर्व एव ।
पूजां चक्रुर्विधिवत् ते पृथक् च ।
पुष्पैरनेकैः सर्वलोकोपहारैः ॥
सम्पूज्य शर्वं नृपतिर्यथावत् ।
स्तुत्वा वाक्यैः सर्वभावोपयुक्तैः ।
ते वानरा मुदिताः सर्व एव ।
नृत्यं च गीतं च तथैव चक्रुः ॥
सुखोषितस्तां रजनीं महात्मा ।
प्रियानुयुक्तः संवृतः प्रेमवद्भिः ।
दुःखं जहौ सर्वममित्रसम्भवम् ।
किं नाप्यते गौतमीसेवनेन ॥
सविस्मयः पश्यति भृत्यवर्गम् ।
गोदावरीं स्तौति च सम्प्रहृष्टः ।
सम्मानयन् भृत्यगणं समग्रम् ।
अवाप रामः कमपि प्रमोदम् ।
पुनः प्रभाते विमले तु सूर्ये ।
विभीषणो दाशरथिं बभाषे ॥
विभीषण उवाच । नाद्यापि तृप्तास्तु भवाम तीर्थे ।
कञ्चिच्च कालं निवसाम चात्र ।
वत्स्याम चात्रैव पराश्चतस्रो ।
रात्रीरथो याम वृतास्त्वयोध्याम् ॥
ब्रह्मोवाच । तस्याथ वाक्यं हरयोऽनुमेनिरे ।
तथैव रात्रीरपराश्चतस्रः ।
सम्पूज्य देवं सकलेश्वरं तम् ।
भ्रातृप्रियं तीर्थमथो जगाम ॥
सिद्धेश्वरं नाम जगत्प्रसिद्धम् ।
यस्य प्रभावात् प्रबलो दशास्यः ।
एवं तु पञ्चाहमथोषिरे ते ।
स्वं स्वं प्रतिष्ठापितलिङ्गमर्च्य ॥
शुश्रूषणं तत्र करोति वायोः ।
सुतोऽनुगामी हनुमान् नृपस्य ।
गच्छन् नृपेन्द्रो हनुमन्तमाह ।
लिङ्गानि सर्वाणि विसर्जयस्व ॥
मत्स्थापितान्युत्तममन्त्रविद्भिस्- ।
तथेतरैः शङ्करकिङ्करैश्च ।
नोद्वास्य पूजां परशङ्करेण ।
बाह्यं समायोज्यमहो भवस्य ॥
तिष्ठन्ति सुस्थास्तदनादरेण ।
ते खड्गपत्त्रादिषु सम्भवन्ति ।
येऽश्रद्दधानाः शिवलिङ्गपूजाम् ।
विधाय कृत्यं न समाचरन्ति ॥
यथोचितं ते यमकिङ्करैर्हि ।
पच्यन्त एवाखिलदुर्गतीषु ।
रामाज्ञया वायुसुतो जगाम ।
दोर्भ्यां न चोत्पाटयितुं शशाक ॥
ततः स्वपुच्छेन ग्रहीतुकामः ।
संवेष्ट्य लिङ्गं तु विसृष्टकामः ।
नैवाशकत् तन् महद् अद्भुतं स्यात् ।
कपीश्वराणां नृपतेस्तथैव ॥
कश्चालयेल्लब्धमहानुभावम् ।
महेशलिङ्गं पुरुषो मनस्वी ।
तन् निश्चलं प्रेक्ष्य महानुभावो ।
नृपप्रवीरः सहसा जगाम ॥
विप्रान् अथामन्त्र्य विधाय पूजाम् ।
प्रदक्षिणीकृत्य च रामचन्द्रः ।
शुद्धातिशुद्धेन हृदाखिलैस्तैर्।
लिङ्गानि सर्वाणि ननाम रामः ॥
किष्किन्धवासिप्रवरैरशेषैः ।
संसेवितं तीर्थमतो बभूव ।
अत्राप्लवाद् एव महान्ति पापान्य्।
अपि क्षयं यान्ति न संशयोऽत्र ॥
पुनश्च गङ्गां प्रणनाम भक्त्या ।
प्रसीद मातर्मम गौतमीति ।
जल्पन् मुहुर्विस्मितचित्तवृत्तिर्।
विलोकयन् प्रणमन् गौतमीं ताम् ॥
ततः प्रभृत्येतद् अतीव पुण्यम् ।
किष्किन्धतीर्थं विबुधा वदन्ति ।
पठेत् स्मरेद् वापि शृणोति भक्त्या ।
पापापहं किं पुनः स्नानदानैः ॥
ब्रह्मोवाच । व्यासतीर्थमिति ख्यातं प्राचेतसमतः परम् ।
नातः परतरं किञ्चित् पावनं सर्वसिद्धिदम् ॥
दश मे मानसाः पुत्राः स्रष्टारो जगतामपि ।
अन्तं जिज्ञासवस्ते वै पृथिव्या जग्मुरोजसा ॥
पुनः सृष्टाः पुनस्तेऽपि यातास्तान् समवेक्षितुम् ।
नैव तेऽपि समायाता ये गतास्ते गता गताः ॥
तदोत्पन्ना महाप्राज्ञा दिव्या आङ्गिरसो मुने ।
वेदवेदाङ्गतत्त्वज्ञाः सर्वशास्त्रविशारदाः ॥
तेऽनुज्ञाता अङ्गिरसा गुरुं नत्वा तपोधनाः ।
तपसे निश्चिताः सर्वे नैव पृष्ट्वा तु मातरम् ॥
सर्वेभ्यो ह्यधिका माता गुरुभ्यो गौरवेण हि ।
तदा नारद कोपेन सा शशाप तदात्मजान् ॥
मातोवाच । मामनादृत्य ये पुत्राः प्रवृत्ताश्चरितुं तपः ।
सर्वैरपि प्रकारैस्तन् न तेषां सिद्धिमेष्यति ॥
ब्रह्मोवाच । नानादेशांश्च चिन्वानास्तपःसिद्धिं न यान्ति च ।
विघ्नमन्वेति तान् सर्वान् इतश्चेतश्च धावतः ॥
क्वापि तद् राक्षसैर्विघ्नं क्वापि तन् मानुषैरभूत् ।
प्रमदाभिः क्वचिच्चापि क्वापि तद्देहदोषतः ॥
एवं तु भ्रममाणास्ते ययुः सर्वे तपोनिधिम् ।
अगस्त्यं तपतां श्रेष्ठं कुम्भयोनिं जगद्गुरुम् ॥
नमस्कृत्वा ह्याङ्गिरसा ह्यग्निवंशसमुद्भवाः ।
दक्षिणाशापतिं शान्तं विनीताः प्रष्टुमुद्यताः ॥
आङ्गिरसा ऊचुः । भगवन् केन दोषेण तपोऽस्माकं न सिध्यति ।
नानाविधैरप्युपायैः कुर्वतां च पुनः पुनः ॥
किं कुर्मः कः प्रकारोऽत्र तपस्येव भवाम किम् ।
उपायं ब्रूहि विप्रेन्द्र ज्येष्ठोऽसि तपसा ध्रुवम् ॥
ज्ञातासि ज्ञानिनां ब्रह्मन् वक्तासि वदतां वरः ।
शान्तोऽसि यमिनां नित्यं दयावान् प्रियकृत् तथा ॥
अक्रोधनश्च न द्वेष्टा तस्माद् ब्रूहि विवक्षितम् ।
साहङ्कारा दयाहीना गुरुसेवाविवर्जिताः ।
असत्यवादिनः क्रूरा न ते तत्त्वं विजानते ॥
ब्रह्मोवाच । अगस्त्यः प्राह तान् सर्वान् क्षणं ध्यात्वा
शनैः शनैः ॥
अगस्त्य उवाच । शान्तात्मानो भवन्तो वै स्रष्टारो ब्रह्मणा कृताः ।
न पर्याप्तं तपश्चाभूत् स्मरध्वं स्मयकारणम् ॥
ब्रह्मणा निर्मिताः पूर्वं ये गताः सुखमेधते ।
ये गताः पुनरन्वेष्टुं ते च त्वाङ्गिरसोऽभवन् ॥
ते यूयं च पुनः काले याता याताः शनैः शनैः ।
प्रजापतेरप्यधिका भवितारो न संशयः ॥
इतो यान्तु तपस्तप्तुं गङ्गां त्रैलोक्यपावनीम् ।
नोपायोऽन्योऽस्ति संसारे विना गङ्गां शिवप्रियाम् ॥
तत्राश्रमे पुण्यदेशे ज्ञानदं पूजयिष्यथ ।
स च्छेदयिष्यत्यखिलं संशयं वो महामतिः ।
न सिद्धिः क्वापि केषाञ्चिद् विना सद्गुरुणा यतः ॥
ब्रह्मोवाच । ते तमूचुर्मुनिवरं ज्ञानदः कोऽभिधीयते ।
ब्रह्मा विष्णुर्महेशो वा आदित्यो वापि चन्द्रमाः ॥
अग्निश्च वरुणः कः स्याज्ज्ञानदो मुनिसत्तम ।
अगस्त्यः पुनरप्याह ज्ञानदः श्रूयतामयम् ॥
या आपः सोऽग्निरित्युक्तो योऽग्निः सूर्यः स उच्यते ।
यश्च सूर्यः स वै विष्णुर्यश्च विष्णुः स भास्करः ॥
यश्च ब्रह्मा स वै रुद्रो यो रुद्रः सर्वमेव तत् ।
यस्य सर्वं तु तज्ज्ञानं ज्ञानदः सोऽत्र कीर्त्यते ॥
देशिकप्रेरकव्याख्या+ ।कृदुपाध्यायदेहदाः ।
गुरवः सन्ति बहवस्तेषां ज्ञानप्रदो महान् ॥
तद् एव ज्ञानमत्रोक्तं येन भेदो विहन्यते ।
एक एवाद्वयः शम्भुरिन्द्रमित्राग्निनामभिः ।
वदन्ति बहुधा विप्रा भ्रान्तोपकृतिहेतवे ॥
ब्रह्मोवाच । एतच्छ्रुत्वा मुनेर्वाक्यं गाथा गायन्त एव ते ।
जग्मुः पञ्चोत्तरां गङ्गां पञ्च जग्मुश्च दक्षिणाम् ॥
अगस्त्येनोदितान् देवान् पूजयन्तो यथाविधि ।
आसनेषु विशेषेण ह्यासीनास्तत्त्वचिन्तकाः ॥
तेषां सर्वे सुरगणाः प्रीतिमन्तोऽभवन् मुने ।
स्रष्टृत्वं तु युगादौ यत् कल्पितं विश्वयोनिना ॥
अधर्माणां निवृत्त्यर्थं वेदानां स्थापनाय च ।
लोकानामुपकारार्थं धर्मकामार्थसिद्धये ॥
पुराणस्मृतिवेदार्थ+ ।धर्मशास्त्रार्थनिश्चये ।
स्रष्टृत्वं जगतामिष्टं तादृग्रूपा भविष्यथ ॥
प्रजापतित्वं तेषां वै भविष्यति शनैः क्रमात् ।
यदा ह्यधर्मो भविता वेदानां च पराभवः ॥
वेदानां व्यसनं तेभ्यो भाविव्यासास्ततस्तु ते ।
यदा यदा तु धर्मस्य ग्लानिर्वेदस्य दृश्यते ॥
तदा तदा तु ते व्यासा भविष्यन्त्युपकारिणः ।
तेषां यत् तपसः स्थानं गङ्गायास्तीरमुत्तमम् ॥
तत्र तत्र शिवो विष्णुरहमादित्य एव च ।
अग्निरापः सर्वमिति तत्र संनिहितं सदा ॥
नैतेभ्यः पावनं किञ्चिन् नैतेभ्यस्त्वधिकं क्वचित् ।
तत्तदाकारतां प्राप्तं परं ब्रह्मैव केवलम् ॥
सर्वात्मकः शिवो व्यापी सर्वभावस्वरूपधृक् ।
विशेषतस्तत्र तीर्थे सर्वप्राण्यनुकम्पया ॥
सर्वैर्देवैरनुवृतस्तदनुग्रहकारकः ।
धर्मव्यासास्तु ते ज्ञेया वेदव्यासास्तथैव च ॥
तेषां तीर्थं तेन नाम्ना व्यपदिष्टं जगत्त्रये ।
पापपङ्कक्षालनाम्भो मोहध्वान्तमदापहम् ।
सर्वसिद्धिप्रदं पुंसां व्यासतीर्थमनुत्तमम् ॥
ब्रह्मोवाच । वञ्जरासङ्गमं नाम तीर्थं त्रैलोक्यविश्रुतम् ।
ऋषिभिः सेवितं नित्यं सिद्धै राजर्षिभिस्तथा ॥
दासत्वमगमत् पूर्वं नागानां गरुडः खगः ।
मातृदास्यात् तदा दुःख+ ।परिसन्तप्तमानसः ।
कदाचिच्चिन्तयामास रहः स्थित्वा विनिश्वसन् ॥
गरुड उवाच । त एव धन्या लोकेऽस्मिन् कृतपुण्यास्त एव हि ।
नान्यसेवा कृता यैस्तु न येषां व्यसनागमः ॥
सुखं तिष्ठन्ति गायन्ति स्वपन्ति च हसन्ति च ।
स्वदेहप्रभवो धन्या धिग् धिग् अन्यवशे स्थितान् ॥
ब्रह्मोवाच । इति चिन्तासमाविष्टो जननीमेत्य दुःखितः ।
पर्यपृच्छद् अमेयात्मा वैनतेयोऽथ मातरम् ॥
गरुड उवाच । कस्यापराधान् मातस्त्वं पितुर्वा मम वान्यतः ।
दासीत्वमाप्ता वद तत्+ ।कारणं मम पृच्छतः ॥
ब्रह्मोवाच । साब्रवीत् पुत्रमात्मीयमरुणस्यानुजं प्रियम् ॥
विनतोवाच । नैव कस्यापराधोऽस्ति स्वापराधो मयोदितः ।
यस्या वाक्यं विपर्येति सा दासी स्यान् मयोदितम् ॥
कद्रूश्चापि तथैवाहं सा मया संयुता ययौ ।
कद्र्वा ममाभवद् वादश्छद्मनाहं तया जिता ॥
विधिर्हि बलवांस्तात कां कां चेष्टां न चेष्टते ।
एवं दासीत्वमगमं कद्र्वाः कश्यपनन्दन ।
यदा दासी तु जाताहं दासोऽभूस्त्वं द्विजन्मज ॥
ब्रह्मोवाच । तूष्णीं तदा बभूवासौ गरुडोऽतीव दुःखितः ।
न किञ्चिद् ऊचे जननीं चिन्तयन् भवितव्यताम् ॥
कद्रूः कदाचित् सा प्राह पुत्राणां हितमिच्छती ।
आत्मनो भूतिमिच्छन्ती विनतां खगमातरम् ॥
कद्रूरुवाच । पुत्रः सूर्यं नमस्कर्तुं तव यात्यनिवारितः ।
अहो लोकत्रयेऽप्यस्मिन् धन्यासि बत दास्यपि ॥
ब्रह्मोवाच । स्वदुःखं गूहमाना सा कद्रूं प्राह सुविस्मिता ॥
विनतोवाच । तव पुत्रास्तु किमिति रविं द्रष्टुं न
यान्ति च ॥
कद्रूरुवाच । पुत्रान् मदीयान् सुभगे नय नागालयं प्रति ।
समुद्रस्य समीपे तु तद् आस्ते शीतलं सरः ॥
ब्रह्मोवाच । सुपर्णस्त्ववहन् नागान् कद्रूं च विनता तथा ।
ततः प्रोवाच मुदिता वैनतेयस्य मातरम् ॥
सुराणां नेतु निलयं गरुडो मत्सुतान् इति ।
पुनः प्राह सर्पमाता गरुडं विनयान्वितम् ॥
सर्पमातोवाच । पुत्रा मे द्रष्टुमिच्छन्ति हंसं त्रिजगतां गुरुम् ।
नमस्कृत्वा ततः सूर्यमेष्यन्ति निलयं मम ।
हण्डे त्वं नय पुत्रान् मे सूर्यमण्डलमन्वहम् ॥
ब्रह्मोवाच । सा वेपमाना विनता दीना कद्रूमभाषत ॥
विनतोवाच । नाहं क्षमा सर्पमातः पुत्रो मे नेष्यते सुतान् ।
दृष्ट्वा दिनकरं देवं पुनरेव प्रयान्तु ते ॥
ब्रह्मोवाच । विनता स्वसुतं प्राह विहगानामधीश्वरम् ।
नमस्कर्तुमथेच्छन्ति नागाः स्वामित्वमागताः ॥
भास्वन्तमित्युवाचेयं मां सर्पजननी हठात् ।
तथेत्युक्त्वा स गरुडो मामारोहन्तु पन्नगाः ॥
तदारूढं सर्पसैन्यं गरुडं विहगाधिपम् ।
शनैः शनैरुपगमद् यत्र देवो दिवाकरः ।
ते दह्यमानास्तीक्ष्णेन भानुतापेन विव्यथुः ॥
सर्पा ऊचुः । निवर्तस्व महाप्राज्ञ पतङ्गाय नमो नमः ।
अलं सूर्यस्य सदनं दग्धाः सूर्यस्य तेजसा ।
यामस्त्वया वा गरुड विहाय त्वामथापि वा ॥
ब्रह्मोवाच । एवं नागैरुच्यमान आदित्यं दर्शयामि वः ।
इत्युक्त्वा गगनं शीघ्रं जगामादित्यसम्मुखः ॥
दग्धभोगा निपेतुस्ते द्वीपं तं वीरणं प्रति ।
बहवः शतसाहस्राः पीडिता दग्धविग्रहाः ॥
पुत्राणामार्तसंनादं पतितानां महीतले ।
आश्वासितुं समायाता तान् सा कद्रूः सुविह्वला ॥
उवाच विनतां कद्रूस्तव पुत्रोऽतिदुष्कृतम् ।
कृतवान् अतिदुर्मेधा येषां शान्तिर्न विद्यते ॥
नान्यथा कर्तुमायाति स्वामिवाक्यं फणीश्वरः ।
स काश्यपो बृहत्तेजा यद्यत्र स्याद् अनामयम् ॥
भवेच्चैवं कथं शान्तिः पुत्राणां मम भामिनि ।
कद्र्वास्तद् वचनं श्रुत्वा विनता ह्यतिभीतवत् ॥
पुत्रमाह महात्मानं गरुडं विहगाधिपम् ॥
विनतोवाच । नेदं युक्ततरं पुत्र भूषणं विनयेन हि ।
वर्तितुं युक्तमित्युक्तं वैपरीत्यं न युज्यते ॥
नामित्रेष्वपि कर्तव्यं सद्भिर्जिह्मं कदाचन ।
श्रोत्रिये चान्त्यजे वापि समं चन्द्रः प्रकाशते ॥
कुर्वन्त्यनिष्टं कपटैस्त एव मम पुत्रक ।
प्रसह्य कर्तुं ये साक्षाद् अशक्ताः पुरुषाधमाः ॥
ब्रह्मोवाच । विनता च ततः प्राह कद्रूं तां सर्पमातरम् ॥
विनतोवाच । किं कृत्वा शान्तिरभ्येति पुत्राणां ते करोमि तत् ।
जरया तु गृहीतास्ते वद शान्तिं करोमि तत् ॥
ब्रह्मोवाच । कद्रूरप्याह विनतां रसातलगतं पयः ।
तेनाभिषेचितानां मे पुत्राणां शान्तिरेष्यति ॥
कद्र्वास्तद् वचनं श्रुत्वा रसातलगतं पयः ।
क्षणेनैव समानीय नागांस्तान् अभ्यषेचयत् ।
ततः प्रोवाच गरुडो मघवानं शतक्रतुम् ॥
गरुड उवाच । मेघाश्चाप्यत्र वर्षन्तु
त्रैलोक्यस्योपकारिणः ॥
ब्रह्मोवाच । तथा ववर्ष पर्जन्यो नागानामभवच्छिवम् ।
रसातलभवं गाङ्गं नागसञ्जीवनं पयः ॥
जराशोकविनाशार्थमानीतं गरुडेन यत् ।
यत्राभिषेचिता नागास्तन् नागालयमुच्यते ॥
गरुडेन यतो वारि आनीतं तद् रसातलात् ।
तद् गाङ्गं वारि सर्वेषां सर्वपापप्रणाशनम् ॥
जराया वारणं यस्मान् नागानामभवच्छिवम् ।
रसातलभवं गाङ्गं नागसञ्जीवनं यतः ॥
जराशोकविनाशार्थं गङ्गाया दक्षिणे तटे ।
साक्षाद् अमृतसंवाहा वञ्जरा साभवन् नदी ॥
जरादारिद्र्यसन्ताप+ आरिणी क्लेशवारिणी ।
रसातलभवा गङ्गा मर्त्यलोकभवा तु या ॥
तयोश्च सङ्गमो यः स्यात् किं पुनस्तत्र वर्ण्यते ।
यस्यानुस्मरणाद् एव नाशं यान्त्यघसञ्चयाः ॥
तत्र च स्नानदानानां फलं को वक्तुमीश्वरः ।
सपादं तत्र तीर्थानां लक्षमाहुर्मनीषिणः ॥
सर्वसम्पत्तिदातृणां सर्वपापौघहारिणाम् ।
वञ्जरासङ्गमसमं तीर्थं क्वापि न विद्यते ।
यदनुस्मरणेनापि विपद्यन्ते विपत्तयः ॥
ब्रह्मोवाच । देवागमं नाम तीर्थं सर्वकामप्रदं शिवम् ।
भुक्तिमुक्तिप्रदं नृणां पितृणां तृप्तिकारकम् ॥
तत्र वृत्तं समाख्यास्ये तव यत्नेन नारद ।
देवानामसुराणां च स्पर्धाभूद् धनहेतवे ॥
स्वर्गः सुराणामभवद् असुराणामिलाभवत् ।
कर्मभूमिमवष्टभ्य असुराः सर्वतोऽभवन् ॥
देवानां यज्ञभागांश्च दातृन् घ्नन्त्यसुरास्ततः ।
ततः सुरगणाः सर्वे यज्ञभागैर्विना कृताः ॥
व्यथिता मामुपाजग्मुः किं कृत्यमिति चाब्रुवन् ।
मया चोक्ताः सुरगणा युद्धे जित्वासुरान् बलात् ॥
भुवं प्राप्स्यथ कर्माणि हवींषि च यशांसि च ।
तथेत्युक्त्वा गता देवा भूमिं ते समरार्थिनः ॥
दैत्याश्च दानवाश्चैव राक्षसा बलदर्पिताः ।
एकीभूत्वा ययुस्तेऽपि जयिनो युद्धकाङ्क्षिणः ॥
अहिर्वृत्रो बलिस्त्वाष्ट्रिर्नमुचिः शम्बरो मयः ।
एते चान्ये च बहवो योद्धारो बलदर्पिताः ॥
अग्निरिन्द्रोऽथ वरुणस्त्वष्टा पूषा तथाश्विनौ ।
मरुतो लोकपालाश्च नानायुद्धविशारदाः ॥
ते दानवाः सर्व एव याम्यां वै दिशि सङ्गरे ।
अकुर्वन्त महायत्नं दक्षिणार्णवसंस्थिताः ॥
त्रिकूटः पर्वतश्रेष्ठो राक्षसानां पुराभवत् ।
तद्वनेन ययुः सर्वे तैः सार्धं दक्षिणार्णवम् ॥
सर्वेषां मेलनं यत्र पर्वतो मलयस्तु सः ।
मलयस्यापि देशोऽसौ देवारीणामभूत् तदा ॥
देवानां गौतमीतीरे तत्र संनिहितः शिवः ।
इति तेषां समायोगो देवानामभवत् किल ॥
देवाः स्वरथमारूढास्तत्र तत्र समागमन् ।
गौतम्याः सरिदम्बायाः पुलिने विमलाशयाः ॥
प्रसन्नाभीष्टदा या स्यात् पितृणामखिलस्य तु ।
ततो देवगणाः सर्वे स्तुत्वा देवं महेश्वरम् ।
अभयं चिन्तयामासुस्ते सर्वेऽथ परस्परम् ॥
देवा ऊचुः । अत्राप्युपायः कोऽस्माकं निर्जितानां परैर्हठात् ।
एकमेवात्र नः श्रेयो विजयो वाथवा मृतिः ।
सपत्नैरभिभूतानां जीवितं धिङ् मनस्विनाम् ॥
ब्रह्मोवाच । एतस्मिन्न् अन्तरे पुत्र वाग् उवाचाशरीरिणी ॥
आकाशवाग् उवाच । क्लेशेनालं सुरगणा गौतमीमाशु गच्छत ।
भक्त्या हरिहरौ तत्र समाराधयतेश्वरौ ॥
गोदावर्यास्तयोश्चैव प्रसादात् किं तु दुष्करम् ॥
ब्रह्मोवाच । प्रसन्नाभ्यां हरीशाभ्यां देवा जयमभीप्सितम् ।
अवाप्य सर्वतो जग्मुः पालयन्तो दिवौकसः ॥
यत्र देवागमो जातस्तत् तीर्थं तेन विश्रुतम् ।
देवागमं प्रशंसन्ति मुनयस्तत्त्वदर्शिनः ॥
तत्राशीतिसहस्राणि शिवलिङ्गानि नारद ।
देवागमः पर्वतोऽसौ प्रिय इत्यपि कथ्यते ।
ततः प्रभृति तत् तीर्थं देवप्रियमतो विदुः ॥
ब्रह्मोवाच । कुशतर्पणमाख्यातं प्रणीतासङ्गमं तथा ।
तीर्थं सर्वेषु लोकेषु भुक्तिमुक्तिप्रदायकम् ॥
तस्य स्वरूपं वक्ष्यामि शृणु पापहरं शुभम् ।
विन्ध्यस्य दक्षिणे पार्श्वे सह्यो नाम महागिरिः ॥
यदङ्घ्रिभ्योऽभवन् नद्यो गोदाभीमरथीमुखाः ।
यत्राभवत् तद् विरजमेकवीरा च यत्र सा ॥
न तस्य महिमा कैश्चिद् अपि शक्योऽनुवर्णितुम् ।
तस्मिन् गिरौ पुण्यदेशे शृणु नारद यत्नतः ॥
गुह्याद् गुह्यतरं वक्ष्ये साक्षाद् वेदोदितं शुभम् ।
यन् न जानन्ति मुनयो देवाश्च पितरोऽसुराः ॥
तद् अहं प्रीतये वक्ष्ये श्रवणात् सर्वकामदम् ।
परः स पुरुषो ज्ञेयो ह्यव्यक्तोऽक्षर एव तु ॥
अपरश्च क्षरस्तस्मात् प्रकृत्यन्वित एव च ।
निराकारात् सावयवः पुरुषः समजायत ॥
तस्माद् आपः समुद्भूता अद्भ्यश्च पुरुषस्तथा ।
ताभ्यामब्जं समुद्भूतं तत्राहमभवं मुने ॥
पृथिवी वायुराकाश आपो ज्योतिस्तथैव च ।
एते मत्तः पूर्वतरा एकदैवाभवन् मुने ॥
एतान् एव प्रपश्यामि नान्यत् स्थावरजङ्गमम् ।
नैव वेदास्तदा चासन् नाहं द्रष्टास्मि किञ्चन ॥
यस्माद् अहं समुद्भूतो न पश्येयं तमप्यथ ।
तूष्णीं स्थिते मयि तदा अश्रौषं वाचमुत्तमाम् ॥
आकाशवाग् उवाच । ब्रह्मन् कुरु जगत्सृष्टिं स्थावरस्य
चरस्य च ॥
ब्रह्मोवाच । ततोऽहमब्रवं वाचं परुषां तत्र नारद ।
कथं स्रक्ष्ये क्व वा स्रक्ष्ये केन स्रक्ष्य इदं जगत् ॥
सैव वाग् अब्रवीद् दैवी प्रकृतिर्याभिधीयते ।
विष्णुना प्रेरिता माता जगदीशा जगन्मयी ॥
आकाशवाग् उवाच । यज्ञं कुरु ततः शक्तिस्ते भवित्री न संशयः ।
यज्ञो वै विष्णुरित्येषा श्रुतिर्ब्रह्मन् सनातनी ॥
किं यज्वनामसाध्यं स्याद् इह लोके परत्र च ॥
ब्रह्मोवाच । पुनस्तामब्रवं देवीं क्व वा केनेति तद् वद ।
यज्ञः कार्यो महाभागे ततः सोवाच मां प्रति ॥
आकाशवाग् उवाच । ओङ्कारभूता या देवी मातृकल्पा जगन्मयी ।
कर्मभूमौ यजस्वेह यज्ञेशं यज्ञपूरुषम् ॥
स एव साधनं ते स्यात् तेन तं यज सुव्रत ।
यज्ञः स्वाहा स्वधा मन्त्रा ब्राह्मणा हविरादिकम् ॥
हरिरेवाखिलं तेन सर्वं विष्णोरवाप्यते ॥
ब्रह्मोवाच । पुनस्तामब्रवं देवीं कर्मभूः क्व विधीयते ।
तदा नारद नैवासीद् भागीरथ्यथ नर्मदा ॥
यमुना नैव तापी सा सरस्वत्यथ गौतमी ।
समुद्रो वा नदः कश्चिन् न सरः सरितोऽमलाः ।
सा शक्तिः पुनरप्येवं मामुवाच पुनः पुनः ॥
दैवी वाग् उवाच । सुमेरोर्दक्षिणे पार्श्वे तथा हिमवतो गिरेः ।
दक्षिणे चापि विन्ध्यस्य सह्याच्चैवाथ दक्षिणे ।
सर्वस्य सर्वकाले तु कर्मभूमिः शुभोदया ॥
ब्रह्मोवाच । तत् तु वाक्यमथो श्रुत्वा त्यक्त्वा मेरुं महागिरिम् ।
तं प्रदेशमथागत्य स्थातव्यं क्वेत्यचिन्तयम् ।
ततो मामब्रवीत् सैव विष्णोर्वाण्यशरीरिणी ॥
आकाशवाग् उवाच । इतो गच्छ इतस्तिष्ठ तथोपविश चात्र हि ।
सङ्कल्पं कुरु यज्ञस्य स ते यज्ञः समाप्यते ॥
कृते चैवाथ सङ्कल्पे यज्ञार्थे सुरसत्तम ।
यद् वदन्त्यखिला वेदा विधे तत् तत् समाचर ॥
ब्रह्मोवाच । इतिहासपुराणानि यद् अन्यच्छब्दगोचरम् ।
स्वतो मुखे मम प्रायाद् अभूच्च स्मृतिगोचरम् ॥
वेदार्थश्च मया सर्वो ज्ञातोऽसौ तत्क्षणेन च ।
ततः पुरुषसूक्तं तद् अस्मरं लोकविश्रुतम् ॥
यज्ञोपकरणं सर्वं तद् उक्तं च त्वकल्पयम् ।
तदुक्तेन प्रकारेण यज्ञपात्राण्यकल्पयम् ॥
अहं स्थित्वा यत्र देशे शुचिर्भूत्वा यतात्मवान् ।
दीक्षितो विप्रदेशोऽसौ मन्नाम्ना तु प्रकीर्तितः ॥
मद्देवयजनं पुण्यं नाम्ना ब्रह्मगिरिः स्मृतः ।
चतुरशीतिपर्यन्तं योजनानि महामुने ॥
मद्देवयजनं पुण्यं पूर्वतो ब्रह्मणो गिरेः ।
तत्र मध्ये वेदिका स्याद् गार्हपत्योऽस्य दक्षिणे ॥
तत्र चाहवनीयस्य एवमग्नींस्त्वकल्पयम् ।
विना पत्न्या न सिध्येत यज्ञः श्रुतिनिदर्शनात् ॥
शरीरमात्मनोऽहं वै द्वेधा चाकरवं मुने ।
पूर्वार्धेन ततः पत्नी ममाभूद् यज्ञसिद्धये ॥
उत्तरेण त्वहं तद्वद् अर्धो जाया इति श्रुतेः ।
कालं वसन्तमुत्कृष्टमाज्यरूपेण नारद ॥
अकल्पयं तथा चेध्मं ग्रीष्मं चापि शरद् धविः ।
ऋतुं च प्रावृषं पुत्र तदा बर्हिरकल्पयम् ॥
छन्दांसि सप्त वै तत्र तदा परिधयोऽभवन् ।
कलाकाष्ठानिमेषा हि समित्पात्रकुशाः स्मृताः ॥
योऽनादिश्च त्वनन्तश्च स्वयं कालोऽभवत् तदा ।
यूपरूपेण देवर्षे योक्त्रं च पशुबन्धनम् ॥
सत्त्वादित्रिगुणाः पाशा नैव तत्राभवत् पशुः ।
ततोऽहमब्रवं वाचं वैष्णवीमशरीरिणीम् ॥
विनैव पशुना नायं यज्ञः परिसमाप्यते ।
ततो मामवदद् देवी सैव नित्याशरीरिणी ॥
आकाशवाग् उवाच । पौरुषेणाथ सूक्तेन स्तुहि तं पुरुषं
परम् ॥
ब्रह्मोवाच । तथेत्युक्त्वा स्तूयमाने देवदेवे जनार्दने ।
मम चोत्पादके भक्त्या सूक्तेन पुरुषस्य हि ॥
सा च मामब्रवीद् देवी ब्रह्मन् मां त्वं पशुं कुरु ।
तदा विज्ञाय पुरुषं जनकं मम चाव्ययम् ॥
कालयूपस्य पार्श्वे तं गुणपाशैर्निवेशितम् ।
बर्हिस्थितमहं प्रौक्षं पुरुषं जातमग्रतः ॥
एतस्मिन्न् अन्तरे तत्र तस्मात् सर्वमभूद् इदम् ।
ब्राह्मणास्तु मुखात् तस्यऽभवन् बाह्वोश्च क्षत्रियाः ॥
मुखाद् इन्द्रस्तथाग्निश्च श्वसनः प्राणतोऽभवत् ।
दिशः श्रोत्रात् तथा शीर्ष्णः सर्वः स्वर्गोऽभवत् तदा ॥
मनसश्चन्द्रमा जातः सूर्योऽभूच्चक्षुषस्तथा ।
अन्तरिक्षं तथा नाभेरूरुभ्यां विश एव च ॥
पद्भ्यां शूद्रश्च सञ्जातस्तथा भूमिरजायत ।
ऋषयो रोमकूपेभ्य ओषध्यः केशतोऽभवन् ॥
ग्राम्यारण्याश्च पशवो नखेभ्यः सर्वतोऽभवन् ।
कृमिकीटपतङ्गादि पायूपस्थाद् अजायत ॥
स्थावरं जङ्गमं किञ्चिद् दृश्यादृश्यं च किञ्चन ।
तस्मात् सर्वमभूद् देवा मत्तश्चाप्यभवन् पुनः ।
एतस्मिन्न् अन्तरे सैव विष्णोर्वाग् अब्रवीच्च माम् ॥
आकाशवाग् उवाच । सर्वं सम्पूर्णमभवत् सृष्टिर्जाता तथेप्सिता ।
इदानीं जुहुधि ह्यग्नौ पात्राणि च समानि च ॥
विसर्जय तथा यूपं प्रणीतां च कुशांस्तथा ।
ऋत्विग्रूपं यज्ञरूपमुद्देश्यं ध्येयमेव च ॥
स्रुवं च पुरुषं पाशान् सर्वं ब्रह्मन् विसर्जय ॥
ब्रह्मोवाच । तद्वाक्यसमकालं तु क्रमशो यज्ञयोनिषु ।
गार्हपत्ये दक्षिणाग्नौ तथा चैव महामुने ॥
पूर्वस्मिन्न् अपि चैवाग्नौ क्रमशो जुह्वतस्तदा ।
तत्र तत्र जगद्योनिमनुसन्धाय पूरुषम् ॥
मन्त्रपूतं शुचिः सम्यग् यज्ञदेवो जगन्मयः ।
लोकनाथो विश्वकर्ता कुण्डानां तत्र संनिधौ ॥
शुक्लरूपधरो विष्णुर्भवेद् आहवनीयके ।
श्यामो विष्णुर्दक्षिणाग्नेः पीतो गृहपतेः कवेः ॥
सर्वकालं तेषु विष्णुरतो देशेषु संस्थितः ।
न तेन रहितं किञ्चिद् विष्णुना विश्वयोनिना ॥
प्रणीतायाः प्रणयनं मन्त्रैश्चाकरवं ततः ।
प्रणीतोदकमप्येतत् प्रणीतेति नदी शुभा ॥
व्यसर्जयं प्रणीतां तां मार्जयित्वा कुशैरथ ।
मार्जने क्रियमाणे तु प्रणीतोदकबिन्दवः ॥
पतितास्तत्र तीर्थानि जातानि गुणवन्ति च ।
सञ्जाता मुनिशार्दूल स्नानात् क्रतुफलप्रदा ॥
यालङ्कृता सर्वकालं देवदेवेन शार्ङ्गिणा ।
सोपानपङ्क्तिः सर्वेषां वैकुण्ठारोहणाय सा ॥
सम्मार्जिताः कुशा यत्र पतिता भूतले शुभे ।
कुशतर्पणमाख्यातं बहुपुण्यफलप्रदम् ॥
कुशैश्च तर्पिताः सर्वे कुशतर्पणमुच्यते ।
पश्चाच्च सङ्गता तत्र गौतमी कारणान्तरात् ॥
प्रणीतायां महाबुद्धे प्रणीतासङ्गमोऽभवत् ।
कुशतर्पणदेशे तु तत् तीर्थं कुशतर्पणम् ॥
तत्रैव कल्पितो यूपो मया विन्ध्यस्य चोत्तरे ।
विसृष्टो लोकपूज्योऽसौ विष्णोरासीत् समाश्रयः ॥
अक्षयश्चाभवच्छ्रीमान् अक्षयोऽसौ वटोऽभवत् ।
नित्यश्च कालरूपोऽसौ स्मरणात् क्रतुपुण्यदः ॥
मद्देवयजनं चेदं दण्डकारण्यमुच्यते ।
सम्पूर्णे तु क्रतौ विष्णुर्मया भक्त्या प्रसादितः ॥
यो विराड् उच्यते वेदे यस्मान् मूर्तमजायत ।
यस्माच्च मम चोत्पत्तिर्यस्येदं विकृतं जगत् ॥
तमहं देवदेवेशमभिवन्द्य व्यसर्जयम् ।
योजनानि चतुर्विंशन् मद्देवयजनं शुभम् ॥
तस्माद् अद्यापि कुण्डानि सन्ति च त्रीणि नारद ।
यज्ञेश्वरस्वरूपाणि विष्णोर्वै चक्रपाणिनः ॥
ततः प्रभृति चाख्यातं मद्देवयजनं च तत् ।
तत्रस्थः कृमिकीटादिः सोऽप्यन्ते मुक्तिभाजनम् ॥
धर्मबीजं मुक्तिबीजं दण्डकारण्यमुच्यते ।
विशेषाद् गौतमीश्लिष्टो देशः पुण्यतमोऽभवत् ॥
प्रणीतासङ्गमे चापि कुशतर्पण एव वा ।
स्नानदानादि यः कुर्यात् स गच्छेत् परमं पदम् ॥
स्मरणं पठनं वापि श्रवणं चापि भक्तितः ।
सर्वकामप्रदं पुंसां भुक्तिमुक्तिप्रदं विदुः ॥
उभयोस्तीरयोस्तत्र तीर्थान्याहुर्मनीषिणः ।
षडशीतिसहस्राणि तेषु पुण्यं पुरोदितम् ॥
वाराणस्या अपि मुने कुशतर्पणमुत्तमम् ।
नानेन सदृशं तीर्थं विद्यते सचराचरे ॥
ब्रह्महत्यादिपापानां स्मरणाद् अपि नाशनम् ।
तीर्थमेतन् मुने प्रोक्तं स्वर्गद्वारं महीतले ॥
ब्रह्मोवाच । मन्युतीर्थमिति ख्यातं सर्वपापप्रणाशनम् ।
सर्वकामप्रदं नृणां स्मरणाद् अघनाशनम् ॥
तस्य प्रभावं वक्ष्यामि शृणुष्वावहितो मुने ।
देवानां दानवानां च सङ्गरोऽभून् मिथः पुरा ॥
तत्राजयन् नैव सुरा दानवा जयिनोऽभवन् ।
पराङ्मुखाः सुरगणाः सङ्गराद् गतचेतसः ॥
मामभ्येत्य समूचुस्ते देहि नोऽभयकारणम् ।
तान् अहं प्रत्यवोचं वै गङ्गां गच्छत सर्वशः ॥
तत्र वै गौतमीतीरे स्तुत्वा देवं महेश्वरम् ।
अनपायनिरायास+ ।सहजानन्दसुन्दरम् ॥
लप्स्यते सर्वविबुधा जयहेतुर्महेश्वरात् ।
तथेत्युक्त्वा सुरगणाः स्तुवन्ति स्म महेश्वरम् ॥
तपोऽतप्यन्त केचिद् वै ननृतुश्च तथापरे ।
अस्नापयंश्च केचिच्चऽपूजयंश्च तथापरे ॥
ततः प्रसन्नो भगवाञ् शूलपाणिर्महेश्वरः ।
देवान् अथाब्रवीत् तुष्टो व्रियतां यद् अभीप्सितम् ॥
देवा ऊचुः सुरपतिं विजयाय ददस्व नः ।
पुरुषं परमश्लाघ्यं रणेषु पुरतः स्थितम् ॥
यद्बाहुबलमाश्रित्य भवामः सुखिनो वयम् ।
तथेत्युवाच भगवान् देवान् प्रति महेश्वरः ॥
आत्मनस्तेजसा कश्चिन् निर्मितः परमेष्ठिना ।
मन्युनामानमत्युग्रं देवसैन्यपुरोगमम् ॥
तं नत्वा त्रिदशाः सर्वे शिवं नत्वा स्वमालयम् ।
मन्युना सह चाभ्येत्य पुनर्युद्धाय तस्थिरे ॥
युद्धे स्थित्वा तु दनुजैर्दैतेयैश्च महाबलैः ।
विबुधा जातसंनद्धा मन्युमूचुः पुरः स्थिताः ॥
देवा ऊचुः । सामर्थ्यं तव पश्यामः पश्चाद् योत्स्यामहे परैः ।
तस्माद् दर्शय चात्मानं मन्योऽस्माकं युयुत्सताम् ॥
ब्रह्मोवाच । तद् देववचनं श्रुत्वा मन्युराह स्मयन्न् इव ॥
मन्युरुवाच । जनिता मम देवेशः सर्वज्ञः सर्वदृक् प्रभुः ।
यः सर्वं वेत्ति सर्वेषां धामनाम मनःस्थितम् ॥
नैव कश्चिच्च तं वेत्ति यः सर्वं वेत्ति सर्वदा ।
अमूर्तं मूर्तमप्येतद् वेत्ति कर्ता जगन्मयः ॥
परोऽसौ भगवान् साक्षात् तथा दिव्यन्तरिक्षगः ।
कस्तस्य रूपं यो वेद कस्य कर्ता जगन्मयः ॥
एवंविधाद् अहं जातो मां कथं वेत्तुमर्हथ ।
अथवा द्रष्टुकामा वै भवन्तो मानुपश्यत ॥
ब्रह्मोवाच । इत्युक्त्वा दर्शयामास मन्यू रूपं स्वकं महत् ।
तार्तीयचक्षुषोद्भूतं भवस्य परमेष्ठिनः ॥
तेजसा सम्भृतं रूपं यतः सर्वं तद् उच्यते ।
पौरुषं पुरुषेष्वेव अहङ्कारश्च जन्तुषु ॥
क्रोधः सर्वस्य यो भीम उपसंहारकृद् भवेत् ।
तं शङ्करप्रतिनिधिं ज्वलन्तं निजतेजसा ॥
सर्वायुधधरं दृष्ट्वा प्रणेमुः सर्वदेवताः ।
वित्रेसुर्दैत्यदनुजाः कृताञ्जलिपुटाः सुराः ॥
भूत्वा मन्युमथोचुस्ते त्वं सेनानीः प्रभो भव ।
त्वया दत्तमिदं राज्यं मन्यो भोक्ष्यामहे वयम् ॥
तस्मात् सर्वेषु कार्येषु जेता त्वं जयवर्धनः ।
त्वमिन्द्रस्त्वं च वरुणो लोकपालास्त्वमेव च ॥
अस्मासु सर्वदेवेषु प्रविश त्वं जयाय वै ।
मन्युः प्रोवाच तान् सर्वान् विना मत्तो न किञ्चन ॥
सर्वेष्वन्तः प्रविष्टोऽहं न मां जानाति कश्चन ।
स एव भगवान् मन्युस्ततो जातः पृथक् पृथक् ॥
स एव रुद्ररूपी स्याद् रुद्रो मन्युः शिवोऽभवत् ।
स्थावरं जङ्गमं चैव सर्वं व्याप्तं हि मन्युना ॥
तमवाप्य सुराः सर्वे जयमापुश्च सङ्गरे ।
जयो मन्युश्च शौर्यं च ईशतेजःसमुद्भवम् ॥
मन्युना जयमाप्याथ कृत्वा दैत्यैश्च सङ्गमम् ।
यथागतं ययुः सर्वे मन्युना परिरक्षिताः ॥
यत्र वै गौतमीतीरे शिवमाराध्य ते सुराः ।
मन्युमापुर्जयं चैव मन्युतीर्थं तद् उच्यते ॥
उत्पत्तिं च तथा मन्योर्यो नरः प्रयतः स्मरेत् ।
विजयो जायते तस्य न कैश्चित् परिभूयते ॥
न मन्युतीर्थसदृशं पावनं हि महामुने ।
यत्र साक्षान् मन्युरूपी सर्वदा शङ्करः स्थितः ।
तत्र स्नानं च दानं च स्मरणं सर्वकामदम् ॥
ब्रह्मोवाच । सारस्वतं नाम तीर्थं सर्वकामप्रदं शुभम् ।
भुक्तिमुक्तिप्रदं नृणां सर्वपापप्रणाशनम् ॥
सर्वरोगप्रशमनं सर्वसिद्धिप्रदायकम् ।
तत्रेमं शृणु वृत्तान्तं विस्तरेणाथ नारद ॥
पुष्पोत्कटात् पूर्वभागे पर्वतो लोकविश्रुतः ।
शुभ्रो नाम गिरिश्रेष्ठो गौतम्या दक्षिणे तटे ॥
शाकल्य इति विख्यातो मुनिः परमनैष्ठिकः ।
तस्मिञ् शुभ्रे पुण्यगिरौ तपस्तेपे ह्यनुत्तमम् ॥
तपस्यन्तं द्विजश्रेष्ठं गौतमीतीरमाश्रितम् ।
सर्वे भूतगणा नित्यं प्रणमन्ति स्तुवन्ति तम् ॥
अग्निशुश्रूषणपरं वेदाध्ययनतत्परम् ।
ऋषिगन्धर्वसुमनः+ ।सेविते तत्र पर्वते ॥
तस्मिन् गिरौ महापुण्ये देवद्विजभयङ्करः ।
यज्ञद्वेषी ब्रह्महन्ता परशुर्नाम राक्षसः ॥
कामरूपी विचरति नानारूपधरो वने ।
क्षणं च ब्रह्मरूपेण कदाचिद् व्याघ्ररूपधृक् ॥
कदाचिद् देवरूपेण कदाचित् पशुरूपधृक् ।
कदाचित् प्रमदारूपः कदाचिन् मृगरूपतः ॥
कदाचिद् बालरूपेण एवं चरति पापकृत् ।
यत्रास्ते ब्राह्मणो विद्वाञ् शाकल्यो मुनिसत्तमः ॥
तमायाति महापापी परशू राक्षसाधमः ।
शुचिष्मन्तं द्विजश्रेष्ठं परशुर्नित्यमेव च ॥
नेतुं हन्तुं प्रवृत्तोऽपि न शशाक स पापकृत् ।
स कदाचिद् द्विजश्रेष्ठो देवान् अभ्यर्च्य यत्नतः ॥
भोक्तुकामः किलायातस्तत्रायात् परशुर्मुने ।
ब्रह्मरूपधरो भूत्वा शिथिलः पलितोऽबली ।
कन्यामादाय काञ्चिच्च शाकल्यं वाक्यमब्रवीत् ॥
परशुरुवाच । भोजनस्यार्थिनं विद्धि मां च कन्यामिमां द्विज ।
आतिथ्यकाले सम्प्राप्तं कृतकृत्योऽसि मानद ॥
त एव धन्या लोकेऽस्मिन् येषामतिथयो गृहात् ।
पूर्णाभिलाषा निर्यान्ति जीवन्तोऽपि मृताः परे ॥
भोजने तूपविष्टे तु आत्मार्थं कल्पितं तु यत् ।
अतिथिभ्यस्तु यो दद्याद् दत्ता तेन वसुन्धरा ॥
ब्रह्मोवाच । एतच्छ्रुत्वा तु शाकल्यो ददामीत्येवमब्रवीत् ।
आसने चोपवेश्याथा+ ।ज्ञानात् तं परशुं द्विजम् ॥
यथान्यायं पूजयित्वा शाकल्यो भोजनं ददौ ।
आपोशनं करे कृत्वा परशुर्वाक्यमब्रवीत् ॥
परशुरुवाच । दूराद् अभ्यागतं श्रान्तमनुगच्छन्ति देवताः ।
तस्मिंस्तृप्ते तु तृप्ताः स्युरतृप्ते तु विपर्ययः ॥
अतिथिश्चापवादी च द्वावेतौ विश्वबान्धवौ ।
अपवादी हरेत् पापमतिथिः स्वर्गसङ्क्रमः ॥
अभ्यागतं पथि श्रान्तं सावज्ञं योऽभिवीक्षते ।
तत्क्षणाद् एव नश्यन्ति तस्य धर्मयशःश्रियः ॥
तस्माद् अभ्यागतः श्रान्तो याचेऽहं त्वां द्विजोत्तम ।
दास्यसे यदि मे कामं तद् भोक्ष्येऽहं न चान्यथा ॥
ब्रह्मोवाच । दत्तमित्येव शाकल्यो भुङ्क्ष्वेत्येवाह राक्षसम् ।
ततः प्रोवाच परशुरहं राक्षससत्तमः ॥
नाहं द्विजस्तव रिपुर्न वृद्धः पलितः कृशः ।
बहूनि मे व्यतीतानि वर्षाणि त्वां प्रपश्यतः ॥
शुष्यन्ति मम गात्राणि ग्रीष्मे स्वल्पोदकं यथा ।
तस्मान् नेष्ये सानुगं त्वां भक्षयिष्ये द्विजोत्तम ॥
ब्रह्मोवाच । श्रुत्वा परशुवाक्यं तच्छाकल्यो वाक्यमब्रवीत् ॥
शाकल्य उवाच । ये महाकुलसम्भूता विज्ञातसकलागमाः ।
तत् प्रतिश्रुतमभ्येति न जात्वत्र विपर्ययम् ॥
यथोचितं कुरु सखे तथापि शृणु मे वचः ।
निहन्तुमप्युद्यतेषु वक्तव्यं हितमुत्तमैः ॥
ब्राह्मणोऽहं वज्रतनुः सर्वतो रक्षको हरिः ।
पादौ रक्षतु मे विष्णुः शिरो देवो जनार्दनः ॥
बाहू रक्षतु वाराहः पृष्ठं रक्षतु कूर्मराट् ।
हृदयं रक्षतात् कृष्णो ह्यङ्गुली रक्षतान् मृगः ॥
मुखं रक्षतु वागीशो नेत्रे रक्षतु पक्षिगः ।
श्रोत्रं रक्षतु वित्तेशः सर्वतो रक्षताद् भवः ।
नानापत्स्वेकशरणं देवो नारायणः स्वयम् ॥
ब्रह्मोवाच । एवमुक्त्वा तु शाकल्यो नय वा भक्ष वा सुखम् ।
मां राक्षसेन्द्र परशो त्वमिदानीमतन्द्रितः ॥
राक्षसस्तस्य वचनाद् भक्षणाय समुद्यतः ।
नास्त्येव हृदये नूनं पापिनां करुणाकणः ॥
दंष्ट्राकरालवदनो गत्वा तस्यान्तिकं तदा ।
ब्राह्मणं तं निरीक्ष्यैवं परशुर्वाक्यमब्रवीत् ॥
परशुरुवाच । शङ्खचक्रगदापाणिं त्वां पश्येऽहं द्विजोत्तम ।
सहस्रपादशिरसं सहस्राक्षकरं विभुम् ॥
सर्वभूतैकनिलयं छन्दोरूपं जगन्मयम् ।
त्वामद्य विप्र पश्यामि नास्ति ते पूर्वकं वपुः ॥
तस्मात् प्रसादये विप्र त्वमेव शरणं भव ।
ज्ञानं देहि महाबुद्धे तीर्थं ब्रूह्यघनिष्कृतिम् ॥
महतां दर्शनं ब्रह्मञ् जायते नहि निष्फलम् ।
द्वेषाद् अज्ञानतो वापि प्रसङ्गाद् वा प्रमादतः ॥
अयसः स्पर्शसंस्पर्शो रुक्मत्वायैव जायते ॥
ब्रह्मोवाच । एतद् वाक्यं समाकर्ण्य राक्षसेन समीरितम् ।
शाकल्यः कृपया प्राह वरदा सा सरस्वती ॥
तवाचिराद् दैत्यपते ततः स्तुहि जनार्दनम् ।
मनोरथफलप्राप्तौ नान्यन् नारायणस्तुतेः ॥
किञ्चिद् अप्यस्ति लोकेऽस्मिन् कारणं शृणु राक्षस ।
प्रसन्ना तव सा देवी मद्वाक्याच्च भविष्यति ॥
ब्रह्मोवाच । तथेत्युक्त्वा स परशुर्गङ्गां त्रैलोक्यपावनीम् ।
स्नात्वा शुचिर्यतमना गङ्गामभिमुखः स्थितः ॥
तत्रापश्यद् दिव्यरूपां दिव्यगन्धानुलेपनाम् ।
सरस्वतीं जगद्धात्रीं शाकल्यवचने स्थिताम् ॥
जगज्जाड्यहरां विश्व+ ।जननीं भुवनेश्वरीम् ।
तामुवाच विनीतात्मा परशुर्गतकल्मषः ॥
परशुरुवाच । गुरुः शाकल्य इत्याह माकान्तं स्तुहि विध्वजम् ।
तव प्रसादात् सा शक्तिर्यथा मे स्यात् तथा कुरु ॥
ब्रह्मोवाच । तथास्त्विति च सा प्राह परशुं श्रीसरस्वती ।
सरस्वत्याः प्रसादेन परशुस्तं जनार्दनम् ॥
तुष्टाव विविधैर्वाक्यैस्ततस्तुष्टोऽभवद् धरिः ।
वरं प्रादाद् राक्षसाय कृपासिन्धुर्जनार्दनः ॥
जनार्दन उवाच । यद् यन् मनोगतं रक्षस्तत् तत् सर्वं
भविष्यति ॥
ब्रह्मोवाच । शाकल्यस्य प्रसादेन गौतम्याश्च प्रसादतः ।
सरस्वत्याः प्रसादेन नरसिंहप्रसादतः ॥
पापिष्ठोऽपि तदा रक्षः परशुर्दिवमेयिवान् ।
सर्वतीर्थाङ्घ्रिपद्मस्य प्रसादाच्छार्ङ्गधन्वनः ॥
ततः प्रभृति तत् तीर्थं सारस्वतमिति श्रुतम् ।
तत्र स्नानेन दानेन विष्णुलोके महीयते ॥
वाग्जवैष्णवशाकल्य+ ।परशुप्रभवाणि हि ।
बहून्यभूवंस्तीर्थानि तस्मिन् वै श्वेतपर्वते ॥
ब्रह्मोवाच । चिच्चिकातीर्थमित्युक्तं सर्वरोगविनाशनम् ।
सर्वचिन्ताप्रहरणं सर्वशान्तिकरं नृणाम् ॥
तस्य स्वरूपं वक्ष्यामि शुभ्रे तस्मिन् नगोत्तमे ।
गङ्गाया उत्तरे पारे यत्र देवो गदाधरः ॥
चिच्चिकः पक्षिराट् तत्र भेरुण्डो योऽभिधीयते ।
सदा वसति तत्रैव मांसाशी श्वेतपर्वते ॥
नानापुष्पफलाकीर्णैः सर्वर्तुकुसुमैर्नगैः ।
सेविते द्विजमुख्यैश्च गौतम्या चोपशोभिते ॥
सिद्धचारणगन्धर्व+ ।किंनरामरसङ्कुले ।
तत्समीपे नगः कश्चिद् द्विपदां च चतुष्पदाम् ॥
रोगार्तिक्षुत्तृषाचिन्ता+ ंअरणानां न भाजनम् ।
एवं गुणान्विते शैले नानामुनिगणावृते ॥
पूर्वदेशाधिपः कश्चित् पवमान इति श्रुतः ।
क्षत्रधर्मरतः श्रीमान् देवब्राह्मणपालकः ॥
बलेन महता युक्तः सपुरोधा वनं ययौ ।
रेमे स्त्रीभिर्मनोज्ञाभिर्नृत्यवादित्रजैः सुखैः ॥
स च एवं धनुष्पाणिर्मृगयाशीलिभिर्वृतः ।
एवं भ्रमन् कदाचित् स श्रान्तो द्रुममुपागतः ॥
गौतमीतीरसम्भूतं नानापक्षिगणैर्वृतम् ।
आश्रमाणां गृहपतिं धर्मज्ञमिव सेवितम् ॥
तमाश्रित्य नगश्रेष्ठं पवमानो नृपोत्तमः ।
स विश्रान्तो जनवृत ईक्षां चक्रे नगोत्तमम् ॥
तत्रापश्यद् द्विजं स्थूलं द्विमुखं शोभनाकृतिम् ।
चिन्ताविष्टं तथा श्रान्तं तमपृच्छन् नृपोत्तमः ॥
राजोवाच । को भवान् द्विमुखः पक्षी चिन्तावान् इव लक्ष्यसे ।
नैवात्र कश्चिद् दुःखार्तः कस्मात् त्वं दुःखमागतः ॥
ब्रह्मोवाच । ततः प्रोवाच नृपतिं पवमानं शनैः शनैः ।
समाश्वस्तमनाः पक्षी चिच्चिको निःश्वसन् मुहुः ॥
चिच्चिक उवाच । मत्तो भयं न चान्येषां मम वान्योपपादितम् ।
नानापुष्पफलाकीर्णं मुनिभिः परिसेवितम् ॥
पश्येयं शून्यमेवाद्रिं ततः शोचामि मामहम् ।
न लभामि सुखं किञ्चिन् न तृप्यामि कदाचन ।
निद्रां प्राप्नोमि न क्वापि न विश्रान्तिं न निर्वृतिम् ॥
ब्रह्मोवाच । द्विमुखस्य द्विजस्योक्तं श्रुत्वा राजातिविस्मितः ॥
राजोवाच । को भवान् किं कृतं पापं कस्माच्छून्यश्च पर्वतः ।
एकेनास्येन तृप्यन्ति प्राणिनोऽत्र नगोत्तमे ॥
किमुतास्यद्वयेन त्वं न तृप्तिमुपयास्यसि ।
किं वा ते दुष्कृतं प्राप्तमिह जन्मन्यथो पुरा ॥
तत् सर्वं शंस मे सत्यं त्रास्ये त्वां महतो भयात् ॥
ब्रह्मोवाच । राजानं तं द्विजः प्राह निःश्वसन्न् अथ
चिच्चिकः ॥
चिच्चिक उवाच । वक्ष्येऽहं त्वां पूर्ववृत्तं
पवमान शृणुष्व तत् ।
अहं द्विजातिप्रवरो वेदवेदाङ्गपारगः ॥
कुलीनो विदितप्राज्ञः कार्यहन्ता कलिप्रियः ।
वदे पुरस्तथा पृष्ठे अन्यद् अन्यच्च जन्तुषु ॥
परवृद्ध्या सदा दुःखी मायया विश्ववञ्चकः ।
कृतघ्नः सत्यरहितः परनिन्दाविचक्षणः ॥
मित्रस्वामिगुरुद्रोही दम्भाचारोऽतिनिर्घृणः ।
मनसा कर्मणा वाचा तापयामि जनान् बहून् ॥
अयमेव विनोदो मे सदा यत् परहिंसनम् ।
युग्मभेदं गणोच्छेदं मर्यादाभेदनं सदा ॥
करोमि निर्विचारोऽहं विद्वत्सेवापराङ्मुखः ।
न मया सदृशः कश्चित् पातकी भवनत्रये ॥
तेनाहं द्विमुखो जातस्तापनाद् दुःखभाग्यहम् ।
तस्माद् दुःखेन सन्तप्तः शून्योऽयं पर्वतो मम ॥
अन्यच्च शृणु भूपाल वाक्यं धर्मार्थसंहितम् ।
ब्रह्महत्यासमं पापं तद् विना तद् अवाप्यते ॥
क्षत्रियः सङ्गरं गत्वा अथवान्यत्र सङ्गरात् ।
पलायन्तं न्यस्तशस्त्रं विश्वस्तं च पराङ्मुखम् ॥
अविज्ञातं चोपविष्टं बिभेमीति च वादिनम् ।
तं यदि क्षत्रियो हन्यात् स तु स्याद् ब्रह्मघातकः ॥
अधीतं विस्मरति यस्त्वं करोति तथोत्तमम् ।
अनादरं च गुरुषु तमाहुर्ब्रह्मघातकम् ॥
प्रत्यक्षे च प्रियं वक्ति परोक्षे परुषाणि च ।
अन्यद् धृदि वचस्यन्यत् करोत्यन्यत् सदैव यः ॥
गुरूणां शपथं कर्ता द्वेष्टा ब्राह्मणनिन्दकः ।
मिथ्या विनीतः पापात्मा स तु स्याद् ब्रह्मघातकः ॥
देवं वेदमथाध्यात्मं धर्मब्राह्मणसङ्गतिम् ।
एतान् निन्दति यो द्वेषात् स तु स्याद् ब्रह्मघातकः ॥
एवं भूतोऽप्यहं राजन् दम्भार्थं लज्जया तथा ।
सद्वृत्त इव वर्तेऽहं तस्माद् राजन् द्विजोऽभवम् ॥
एवं भूतोऽपि सत्कर्म किञ्चित् कर्तास्मि कुत्रचित् ।
तेनाहं कर्मणा राजन् स्वतः स्मर्ता पुरा कृतम् ॥
ब्रह्मोवाच । तच्चिच्चिकवचः श्रुत्वा पवमानः सुविस्मितः ।
कर्मणा केन ते मुक्तिरित्याह नृपतिर्द्विजम् ॥
इति तस्य वचः श्रुत्वा नृपतिं प्राह पक्षिराट् ॥
चिच्चिक उवाच । अस्मिन्न् एव नगश्रेष्ठे गौतम्या उत्तरे तटे ।
गदाधरं नाम तीर्थं तत्र मां नय सुव्रत ॥
तद् धि तीर्थं पुण्यतमं सर्वपापप्रणाशनम् ।
सर्वकामप्रदं चेति महद्भिर्मुनिभिः श्रुतम् ॥
न गौतम्यास्तथा विष्णोरपरं क्लेशनाशनम् ।
सर्वभावेन तत् तीर्थं पश्येयमिति मे मतिः ॥
मत्कृतेन प्रयत्नेन नैतच्छक्यं कदाचन ।
कथमाकाङ्क्षितप्राप्तिर्भवेद् दुष्कृतकर्मणाम् ॥
सप्रयत्नोऽप्यहं वीर न पश्ये तत् सुदुष्करम् ।
तस्मात् तव प्रसादाच्च पश्येयं हि गदाधरम् ॥
अविज्ञापितदुःखज्ञं करुणावरुणालयम् ।
यस्मिन् दृष्टे भवक्लेशा न दृश्यन्ते पुनर्नरैः ॥
दृष्ट्वैव तं दिवं यास्ये प्रसादात् तव सुव्रत ॥
ब्रह्मोवाच । एवमुक्तः स नृपतिश्चिच्चिकेन द्विजन्मना ।
दर्शयामास तं देवं तां च गङ्गां द्विजन्मने ॥
ततः स चिच्चिकः स्नात्वा गङ्गां त्रैलोक्यपावनीम् ॥
चिच्चिक उवाच । गङ्गे गौतमि यावत् त्वां त्रिजगत्पावनीं नरः ।
न पश्यत्युच्यते तावद् इहामुत्रापि पातकी ॥
तस्मात् सर्वागसमपि मामुद्धर सरिद्वरे ।
संसारे देहिनामन्या न गतिः कापि कुत्रचित् ।
त्वां विना विष्णुचरण+ ।सरोरुहसमुद्भवे ॥
ब्रह्मोवाच । इति श्रद्धाविशुद्धात्मा गङ्गैकशरणो द्विजः ।
स्नानं चक्रे स्मरन्न् अन्तर्गङ्गे त्रायस्व मामिति ॥
गदाधरं ततो नत्वा पश्यत्सु नगवासिषु ।
पवमानाभ्यनुज्ञातस्तदैव दिवमाक्रमत् ॥
पवमानः स्वनगरं प्रययौ सानुगस्ततः ।
ततः प्रभृति तत् तीर्थं पावमानं सचिच्चिकम् ॥
गदाधरं कोटितीर्थमिति वेदविदो विदुः ।
कोटिकोटिगुणं कर्म कृतं तत्र भवेन् नृणाम् ॥
ब्रह्मोवाच । भद्रतीर्थमिति प्रोक्तं सर्वानिष्टनिवारणम् ।
सर्वपापप्रशमनं महाशान्तिप्रदायकम् ॥
आदित्यस्य प्रिया भार्या उषा त्वाष्ट्री पतिव्रता ।
छायापि भार्या सवितुस्तस्याः पुत्रः शनैश्चरः ॥
तस्य स्वसा विष्टिरिति भीषणा पापरूपिणी ।
तां कन्यां सविता कस्मै ददामीति मतिं दधे ॥
यस्मै यस्मै दातुकामः सूर्यो लोकगुरुः प्रभुः ।
तच्छ्रुत्वा भीषणा चेति किं कुर्मो भार्ययानया ।
एवं तु वर्तमाने सा पितरं प्राह दुःखिता ॥
विष्टिरुवाच । बालामेव पिता यस्तु दद्यात् कन्यां सुरूपिणे ।
स कृतार्थो भवेल्लोके न चेद् दुष्कृतवान् पिता ॥
चतुर्थाद् वत्सराद् ऊर्ध्वं यावन् न दशमात्ययः ।
तावद् विवाहः कन्यायाः पित्रा कार्यः प्रयत्नतः ॥
श्रीमते विदुषे यूने कुलीनाय यशस्विने ।
उदाराय सनाथाय कन्या देया वराय वै ॥
एतच्चेद् अन्यथा कुर्यात् पिता स निरयी सदा ।
धर्मस्य साधनं कन्या विदुषामपि भास्कर ॥
नरकस्येव मूर्खाणां कामोपहतचेतसाम् ।
एकतः पृथिवी कृत्स्ना सशैलवनकानना ॥
स्वलङ्कृतोपाधिहीना सुकन्या चैकतः स्मृता ।
विक्रीणीते यश्च कन्यामश्वं वा गां तिलान् अपि ॥
न तस्य रौरवादिभ्यः कदाचिन् निष्कृतिर्भवेत् ।
विवाहातिक्रमः कार्यो न कन्यायाः कदाचन ॥
तस्मिन् कृते यत् पितुः स्यात् पापं तत् केन कथ्यते ।
यावल्लज्जां न जानाति यावत् क्रीडति पांशुभिः ॥
तावत् कन्या प्रदातव्या नो चेत् पित्रोरधोगतिः ।
पितुः स्वरूपं पुत्रः स्याद् यः पिता पुत्र एव सः ॥
आत्मनः सुखितां लोके को न कुर्यात् करोति च ।
यत् कन्यायां पिता कुर्याद् दानं पूजनमीक्षणम् ॥
यत् कृतं तत् कृतं विद्यात् तासु दत्तं तद् अक्षयम् ।
यद् दत्तं तासु कन्यासु तद् आनन्त्याय कल्पते ॥
पुत्रेषु चैव पौत्रेषु को न कुर्यात् सुखं रवे ।
करोति यः कन्यकानां स सम्पद्भाजनं भवेत् ॥
ब्रह्मोवाच । एवं तां वादिनीं कन्यां विष्टिं प्रोवाच
भास्करः ॥
सूर्य उवाच । किं करोमि न गृह्णाति त्वां कश्चिद् भीषणाकृतिम् ।
कुलं रूपं वयो वित्तं विद्यां वृत्तं सुशीलताम् ॥
मिथः पश्यन्ति सम्बन्धे विवाहे स्त्रीषु पुंसु च ।
अस्मासु सर्वमप्यस्ति विना तव गुणैः शुभे ।
किं करोमि क्व दास्यामि वृथा मां धिक् करोषि किम् ॥
ब्रह्मोवाच । एवमुक्त्वा पुनस्तां च विष्टिं प्रोवाच भास्करः ॥
सूर्य उवाच । यस्मै कस्मै च दातव्या त्वं वै यद्यनुमन्यसे ।
दीयसेऽद्य मया विष्टे अनुजानीहि मां ततः ॥
ब्रह्मोवाच । पितरं प्राह सा विष्टिर्भर्ता पुत्रा धनं सुखम् ।
आयू रूपं च सम्प्रीतिर्जायते प्राक्तनानुगम् ॥
यत् पुरा विहितं कर्म प्राणिना साध्वसाधु वा ।
फलं तदनुरोधेन प्राप्यतेऽपि भवान्तरे ॥
स्वदोष एव तत् पित्रा परिहर्तव्य आदरात् ।
तादृग् एव फलं तु स्याद् यादृग् आचरितं पुरा ॥
तस्मात् तद्दानसम्बन्धं स्ववंशानुगतं पिता ।
करोति शेषं दैवेन यद् भाव्यं तद् भविष्यति ॥
ब्रह्मोवाच । तच्छ्रुत्वा दुहितुर्वाक्यं त्वष्टुः पुत्राय भीषणाम् ।
विश्वरूपाय तां प्रादाद् विष्टिं लोकभयङ्करीम् ॥
विश्वरूपोऽपि तद्वच्च भीषणो भीषणाकृतिः ।
एवं मिथः सञ्चरतोः शीलरूपसमानयोः ॥
प्रीतिः कदाचिद् वैषम्यं दम्पत्योरभवन् मिथः ।
गण्डो नामाभवत् पुत्रो ह्यतिगण्डस्तथैव च ॥
रक्ताक्षः क्रोधनश्चैव व्ययो दुर्मुख एव च ।
तेभ्यः कनीयान् अभवद् धर्षणो नाम पुण्यभाक् ॥
सुतः सुशीलः सुभगः शान्तः शुद्धमतिः शुचिः ।
स कदाचिद् यमगृहं द्रष्टुं मातुलमभ्यगात् ॥
स ददर्श बहूञ् जन्तून् स्वर्गस्थान् इव दुःखिनः ।
स मातुलं तु पप्रच्छ नत्वा धर्मं सनातनम् ॥
हर्षण उवाच । क इमे सुखिनस्तात पच्यन्ते नरके च के ॥
ब्रह्मोवाच । एवं पृष्टो धर्मराजः सर्वं प्राह यथार्थवत् ।
तत्कर्मणां गतिं सर्वामशेषेण न्यवेदयत् ॥
यम उवाच । विहितस्य न कुर्वन्ति ये कदाचिद् अतिक्रमम् ।
न ते पश्यन्ति निरयं कदाचिद् अपि मानवाः ॥
न मानयन्ति ये शास्त्रं नाचारं न बहुश्रुतान् ।
विहितातिक्रमं कुर्युर्ये ते नरकगामिनः ॥
ब्रह्मोवाच । स तु श्रुत्वा धर्मवाक्यं हर्षणः पुनरब्रवीत् ॥
हर्षण उवाच । पिता त्वाष्ट्रो भीषणश्च माता विष्टिश्च भीषणा ।
भ्रातरश्च महात्मानो येन ते शान्तबुद्धयः ॥
सुरूपाश्च भविष्यन्ति निर्दोषा मङ्गलप्रदाः ।
तन् मे कर्म वदस्वाद्य तत्कर्तास्मि सुरोत्तम ॥
अन्यथा तान् न गच्छेयमित्युक्तः प्राह धर्मराट् ।
हर्षणं शुद्धबुद्धिं तं हर्षणोऽसि न संशयः ॥
बहवः स्युः सुताः केचिन् नैव ते कुलतन्तवः ।
एक एव सुतः कश्चिद् येन तद् ध्रियते कुलम् ॥
कुलस्याधारभूतो यो यः पित्रोः प्रियकारकः ।
यः पूर्वजान् उद्धरति स पुत्रस्त्वितरो गदः ॥
यस्मात् त्वयानुरूपं मे प्रोक्तं मातामह प्रियम् ।
तस्मात् त्वं गौतमीं गच्छ स्नात्वा नियतमानसः ॥
स्तुहि विष्णुं जगद्योनिं शान्तं प्रीतेन चेतसा ।
स तु प्रीतो यदि भवेत् सर्वमिष्टं प्रदास्यति ॥
ब्रह्मोवाच । इति श्रुत्वा धर्मवाक्यं हर्षणो गौतमीं ययौ ।
शुचिस्तुष्टाव देवेशं हरिं प्रीतोऽभवद् धरिः ॥
हर्षणाय ततः प्रादात् कुलभद्रं ततस्तु सः ।
सर्वाभद्रप्रशमन+ ।पूर्वकं भद्रमस्तु ते ॥
तद् भद्रा प्रोच्यते विष्टिः पिता भद्रस्तथा सुताः ।
ततः प्रभृति तत् तीर्थं भद्रतीर्थं तद् उच्यते ॥
सर्वमङ्गलदं पुंसां तत्र भद्रपतिर्हरिः ।
तत्तीर्थसेविनां पुंसां सर्वसिद्धिप्रदायकम् ।
मङ्गलैकनिधिः साक्षाद् देवदेवो जनार्दनः ॥
ब्रह्मोवाच । पतत्रितीर्थमाख्यातं रोगघ्नं पापनाशनम् ।
तस्य श्रवणमात्रेण कृतकृत्यो भवेन् नरः ॥
बभूवतुः कश्यपस्य सुतावरुणावीश्वरौ ।
सम्पातिश्च जटायुश्च सम्भवेतां तदन्वये ॥
तार्क्ष्यप्रजापतेः पुत्रावरुणो गरुडस्तथा ।
तदन्वये सम्भूतः च सम्पातिः पतगोत्तमः ॥
जटायुरिति विख्यातो ह्यपरः सोदरोऽनुजः ।
अन्योन्यस्पर्धया युक्तावुन्मत्तौ स्वबलेन तौ ॥
सञ्जग्मतुर्दिनकरं नमस्कर्तुं विहायसि ।
यावत् सूर्यस्य सामीप्यं प्राप्तौ तौ विहगोत्तमौ ॥
दग्धपक्षावुभौ श्रान्तौ पतितौ गिरिमूर्धनि ।
बान्धवौ पतितौ दृष्ट्वा निश्चेष्टौ गतचेतसौ ॥
तावद् दुःखाभिभूतोऽसावरुणः प्राह भास्करम् ।
तौ दृष्ट्वा त्वरुणः सूर्य्ऽम् प्राहेदं पतितौ भुवि ।
आश्वासयैतौ तिग्मांशो यावन् नैतौ मरिष्यतः ॥
ब्रह्मोवाच । तथेत्युक्त्वा दिनकरो जीवयामास तौ खगौ ।
गरुडोऽपि तयोः श्रुत्वा अवस्थां सह विष्णुना ॥
आगत्याश्वासयामास सुखं चक्रे च नारद ।
सर्व एव तदा जग्मुर्गङ्गां तापापनुत्तये ॥
जटायुश्चारुणश्चैव सम्पातिर्गरुडस्तथा ।
सूर्यो विष्णुस्तत् प्रययौ तत् तीर्थं बहुपुण्यदम् ॥
पतत्रितीर्थमाख्यातं विषघ्नं सर्वकामदम् ।
स्वयं सूर्यस्तथा विष्णुः सुपर्णेनारुणेन च ॥
आसते गौतमीतीरे तथैव वृषभध्वजः ।
त्रयाणामपि देवानां स्थितेस्तत् तीर्थमुत्तमम् ॥
तत्र स्नात्वा शुचिर्भूत्वा नमस्कुर्यात् सुरान् इमान् ।
आधिव्याधिविनिर्मुक्तः स परं सौख्यमाप्नुयात् ॥
ब्रह्मोवाच । विप्रतीर्थमिति ख्यातं तथा नारायणं विदुः ।
तस्याख्यानं प्रवक्ष्यामि शृणु विस्मयकारकम् ॥
अन्तर्वेद्यां द्विजः कश्चिद् ब्राह्मणो वेदपारगः ।
तस्य पुत्रा महाप्राज्ञा गुणरूपदयान्विताः ॥
तेषां कनीयान् यो भ्राता शान्तो गुणगणैर्वृतः ।
आसन्दिव इति ख्यातः सर्वज्ञानो महामतिः ॥
विवाहाय पिता तस्माऐ आसन्दिवाय यत्नवान् ।
एतस्मिन्न् अन्तरे रात्रौ सुप्तं तं द्विजपुत्रकम् ॥
अविष्णुस्मरणं सौम्य+ ।शिरस्कमसमाहितम् ।
आसन्दिवं क्रूररूपा राक्षसी कामरूपिणी ॥
तमादायागमच्छीघ्रं गौतम्या दक्षिणे तटे ।
श्रीगिरेरुत्तरे पारे बहुब्राह्मणसेवितम् ॥
नगरं धर्मनिलयं लक्ष्म्या निलयमेव च ।
तत्र राजा बृहत्कीर्तिः सर्वक्षत्रगुणान्वितः ॥
तस्यामितक्षेमसुभिक्षयुक्तम् ।
निशावसाने द्विजपुत्रयुक्ता ।
सा राक्षसी तत् पुरमाससाद ।
मनोज्ञरूपाणि बिभर्ति नित्यम् ॥
सा कामरूपेण चरत्यशेषाम् ।
महीमिमां तेन समं द्विजेन ।
गोदावरीदक्षिणतीरभागे ।
वृद्धाकृतिस्तं द्विजमाह भीमा ॥
राक्षस्युवाच । एषा तु गङ्गा द्विजमुख्य सन्ध्या ।
उपास्यतां विप्रवरैः समेत्य ।
यथोचितं विप्रवरास्तु काले ।
नोपासते यत्नत एव सन्ध्याम् ॥
नीचास्त एवाभिहिताः सुरेशैर्।
अन्त्यावसायिप्रवरास्त एते ।
अहं जनित्री तव चेति वाच्यम् ।
नो चेद् इदानीं त्वमुपैषि नाशम् ॥
मद्वाक्यकर्तासि यदि द्विजेन्द्र ।
सुखं करिष्ये तव यत् प्रियं च ।
पुनश्च देशं निलयं गुरूंश्च ।
सम्प्रापयिष्ये ननु सत्यमेतत् ॥
ब्रह्मोवाच । स प्राह का त्वं द्विजपुङ्गवोऽपि ।
सोवाच तं राक्षसी कामरूपा ।
विश्वासयन्ती शपथैरनेकैस्- ।
तं भ्रान्तचित्तं मुनिराजपुत्रम् ॥
कङ्कालिनी नाम जगत्प्रसिद्धा ।
विप्रोऽपि तामाह निवेदितं यत् ।
तद् एव कर्तास्मि न संशयोऽत्र ।
यत् तत् प्रियं वच्मि करोमि चैव ॥
ब्रह्मोवाच । तद् विप्रवचनं श्रुत्वा राक्षसी कामरूपिणी ।
वृद्धा तथापि चार्वङ्गी दिव्यालङ्कारभूषणा ॥
द्विजमादाय सर्वत्र मत्सुतोऽयं गुणाकरः ।
एवं वदन्ती सर्वत्र याति वक्ति करोति च ॥
तं विप्रं रूपसौभाग्य+ ।वयोविद्याविभूषितम् ।
तां च वृद्धां गुणोपेतामस्य मातेति मेनिरे ॥
तत्र द्विजवरः कश्चित् स्वां कन्यां भूषणान्विताम् ।
राक्षसीं तां पुरस्कृत्य प्रादात् तस्मै द्विजातये ॥
सा कन्या तं पतिं प्राप्य कृतार्थास्मीत्यचिन्तयत् ।
स द्विजोऽपि गुणैर्युक्तां पत्नीं दृष्ट्वा सुदुःखितः ॥
द्विज उवाच । मामियं भक्षयेद् एव राक्षसी पापरूपिणी ।
किं करोमि क्व गच्छामि कस्यैतत् कथयामि वा ॥
महत् सङ्कटमापन्नं रक्षयिष्यति कोऽत्र माम् ।
भार्या ममेयं कल्याणी गुणरूपवयोयुता ।
एनामप्यशुभाकस्माद् भक्षयिष्यति राक्षसी ॥
ब्रह्मोवाच । एतस्मिन्न् अन्तरे तत्र भार्या सा गुणशालिनी ।
वृद्धाप्यतिदुराधर्षा सा गता कुत्रचित् तदा ॥
प्रश्रयावनता भूत्वा बाला चापि पतिव्रता ।
भर्तारं दुःखितं ज्ञात्वा पतिं प्राह रहः शनैः ॥
भार्योवाच । कस्मात् ते दुःखमापन्नं स्वामिंस्तत्त्वं
वदस्व मे ॥
ब्रह्मोवाच । शनैः प्रोवाच तां भार्यां यथावत् पूर्वविस्तरम् ।
किमकथ्यं प्रिये मित्रे कुलीनायां च योषिति ॥
भर्तृवाक्यं निशम्येदं प्रोवाच वदतां वरा ॥
.॥
भार्योवाच । अनात्मनः सर्वतोऽपि भयमस्ति गृहेष्वपि ।
कुतो भयं ह्यात्मवतां किं पुनर्गौतमीतटे ॥
वसतां विष्णुभक्तानां विरक्तानां विवेकिनाम् ।
अत्र स्नात्वा शुचिर्भूत्वा स्तुहि देवमनामयम् ॥
ब्रह्मोवाच । एतद् आकर्ण्य गङ्गायां स्नात्वा विगतकल्मषः ।
तुष्टाव गौतमीतीरे द्विजो नारायणं तथा ॥
द्विज उवाच । त्वमन्तरात्मा जगतोऽस्य नाथ ।
त्वमेव कर्तास्य मुकुन्द हर्ता ।
त्वं पालकः पालयसे न दीनम् ।
अनाथबन्धो नरसिंह कस्मात् ॥
श्रुत्वैतत् प्रार्थनं तस्य जगच्छोकनिवारणः ।
नारायणोऽपि तां पापां निजघान स राक्षसीम् ॥
सुदर्शनेन चक्रेण सहस्रारेण भास्वता ।
तस्मै प्रादाद् वरान् इष्टान् प्रापयच्च गुरुं प्रभुः ॥
ततः प्रभृति तत् तीर्थं विप्रं नारायणं विदुः ।
स्नानदानेन पूजाद्यैर्यत्र सिध्यति वाञ्छितम् ॥
ब्रह्मोवाच । भानुतीर्थमिति ख्यातं त्वाष्ट्रं माहेश्वरं तथा ।
ऐन्द्रं याम्यं तथाग्नेयं सर्वपापप्रणाशनम् ॥
अभिष्टुत इति ख्यातो राजासीत् प्रियदर्शनः ।
हयमेधेन पुण्येन यष्टुमारब्धवान् सुरान् ॥
तत्रर्त्विजः षोडश स्युर्वसिष्ठात्रिपुरोगमाः ।
क्षत्रिये यजमाने तु यज्ञभूमिः कथं भवेत् ॥
ब्राह्मणे दीक्षिते राजा भुवं दास्यति यज्ञियाम् ।
भूपतौ दीक्षिते दाता को भवेत् को नु याचते ॥
याच्ञेयमखिलाशर्म+ ।जननी पापरूपिणी ।
केनाप्यतो न कार्यैव क्षत्रियेण विशेषतः ॥
एवं मीमांसमानेषु ब्राह्मणेषु परस्परम् ।
तत्र प्राह महाप्राज्ञो वसिष्ठो धर्मवित्तमः ॥
वसिष्ठ उवाच । राज्ञि दीक्षायमाणे तु सूर्यो याच्यो भुवं प्रति ।
देहि मे देव सवितर्यजनं देवतोचितम् ॥
दैवं क्षत्रमसि ब्रह्मन् भूतनाथ नमोऽस्तु ते ।
याचितः सविता राज्ञा देवानां यजनं शुभम् ॥
ददात्येव ततो राजन् प्रार्थयेशं दिवाकरम् ॥
ब्रह्मोवाच । तथेत्युक्त्वाभिष्टुतोऽपि देवदेवं दिवाकरम् ।
श्रद्धया प्रार्थयामास हरीशाजात्मकं रविम् ॥
राजोवाच । देवानां यजनं देहि सवितस्ते नमोऽस्तु ते ॥
ब्रह्मोवाच । क्षत्रं दैवं यतः सूर्यो दत्ता भूर्भूपतेस्ततः ।
सविता देवदेवेशो ददामीत्यभ्यभाषत ॥
एवं करोति यो यज्ञं तस्य रिष्टिर्न काचन ।
तथा वाजिमखे सत्त्रे ब्राह्मणैर्वेदपारगैः ॥
प्रारब्धेऽभिष्टुता राज्ञा यत्रागाद् भूपतिं रविः ।
देवानां यजनं दातुं भानुतीर्थं तद् उच्यते ॥
तं देवक्रतुमुत्कृष्टं हयमेधं सुरैर्युतम् ।
दैत्याश्च दनुजाश्चैव तथान्ये यज्ञघातकाः ॥
ब्रह्मवेषधराः सर्वे गायन्तः सामगा इव ।
तेऽपि तत्र महाप्राज्ञाः प्राविशन्न् अनिवारिताः ॥
चमसानि च पात्राणि सोमं चषालमेव च ।
सोमपानं हविस्त्यागम् ऋत्विजो भूपतिं तथा ॥
निन्दन्ति निक्षिपन्त्यन्ये हसन्त्यन्ये तथासुराः ।
तेषां चेष्टां न जानन्ति विश्वरूपं विना मुने ॥
विश्वरूपोऽपि पितरं प्राह दैत्या इमे इति ।
तत् पुत्रवचनं श्रुत्वा त्वष्टा प्राह सुरान् इदम् ॥
त्वष्टोवाच । गृहीत्वा वारिदर्भांश्च प्रोक्षयध्वं समन्ततः ।
ये निन्दन्ति मखं पुण्यं चमसं सोममेव च ॥
मया त्वपहताः सर्व इत्युक्त्वा परिषिञ्चत ॥
ब्रह्मोवाच । तथा चक्रुः सुरगणास्त्वष्टा चापि तथाकरोत् ।
भस्मीभूतास्ततः सर्वे कान्दिशीकास्ततोऽभवन् ॥
हता मया महापापा इत्युक्त्वा वार्यवाक्षिपत् ।
ततः क्षीणायुषो दैत्याः प्रातिष्ठन् कुपितास्ततः ॥
यत्रैतत् प्राक्षिपद् वारि त्वष्टा लोकप्रजापतिः ।
त्वाष्ट्रं तीर्थं तद् आख्यातं सर्वपापप्रणाशनम् ॥
त्वष्टुर्वाक्याच्च्युतान् दैत्यान् निजघान यमस्तदा ।
कालदण्डेन चक्रेण कालपाशेन मन्युना ॥
यत्र ते निहता दैत्यास्तत् तीर्थं याम्यमुच्यते ।
यत्राभवत् क्रतुः पूर्णो हुत्वाग्नौ चामृतं बहु ॥
धाराभिः शरमानाभिरखण्डाभिर्महाध्वरे ।
यत्राभवद् धव्यवाहस्तृप्तस्तस्य ह्यभिष्टुतः ॥
अग्नितीर्थं तद् आख्यातमश्वमेधफलप्रदम् ।
इन्द्रो मरुद्भिर्नृपतिं प्राहेदं वचनं शुभम् ॥
त्वं संराड् भविता राजन्न् उभयोरपि लोकयोः ।
सखा मम प्रियो नित्यं भविता नात्र संशयः ॥
स कृतार्थो मर्त्यलोक इन्द्रतीर्थे च तर्पणम् ।
कुर्यात् पितृणां प्रीत्यर्थं यमतीर्थे विशेषतः ॥
माहेश्वरं तु तत् तीर्थं पूजितोऽभिष्टुतः शिवः ।
भक्तियुक्तेन विप्रैश्च सर्वकर्मविशारदैः ॥
वैदिकैर्लौकिकैश्चैव मन्त्रैः पूज्यं महेश्वरम् ।
नृत्यैर्गीतैस्तथा वाद्यैरमृतैः पञ्चसम्भवैः ॥
उपचारैश्च बहुभिर्दण्डपातप्रदक्षिणैः ।
धूपैर्दीपैश्च नैवेद्यैः पुष्पैर्गन्धैः सुगन्धिभिः ॥
पूजयामास देवेशं विष्णुं शम्भुं धियैकया ।
ततः प्रसन्नौ देवेशौ वरान् ददतुरोजसा ॥
अभिष्टुते नरेन्द्राय भुक्तिमुक्ती उभे अपि ।
माहात्म्यमस्य तीर्थस्य तथा ददतुरुत्तमम् ॥
ततःप्रभृति तत् तीर्थं शैवं वैष्णवमुच्यते ।
तत्र स्नानं च दानं च सर्वकामप्रदं विदुः ॥
इमानि सर्वतीर्थानि स्मरेद् अपि पठेत वा ।
विमुक्तः सर्वपापेभ्यः शिवविष्णुपुरं व्रजेत् ॥
भानुतीर्थे विशेषेण स्नानं सर्वार्थसिद्धिदम् ।
तत्र तीर्थे महापुण्यं तीर्थानां शतमत्र हि ॥
ब्रह्मोवाच । भिल्लतीर्थमिति ख्यातं रोगघ्नं पापनाशनम् ।
महादेवपदाम्भोज+ ।युगभक्तिप्रदायकम् ॥
तत्राप्येवंविधां पुण्यां कथां शृणु महामते ।
गङ्गाया दक्षिणे तीरे श्रीगिरेरुत्तरे तटे ॥
आदिकेश इति ख्यात ऋषिभिः परिपूजितः ।
महादेवो लिङ्गरूपी सदास्ते सर्वकामदः ॥
सिन्धुद्वीप इति ख्यातो मुनिः परमधार्मिकः ।
तस्य भ्राता वेद इति स चापि परमो ऋषिः ॥
तमादिकेशं वै देवं त्रिपुरारिं त्रिलोचनम् ।
नित्यं पूजयते भक्त्या प्राप्ते मध्यन्दिने रवौ ॥
भिक्षाटनाय वेदोऽपि याति ग्रामं विचक्षणः ।
याते तस्मिन् द्विजवरे व्याधः परमधार्मिकः ॥
तस्मिन् गिरिवरे पुण्ये मृगयां याति नित्यशः ।
अटित्वा विविधान् देशान् मृगान् हत्वा यथासुखम् ॥
मुखे गृहीत्वा पानीयमभिषेकाय शूलिनः ।
न्यस्य मांसं धनुष्कोट्यां श्रान्तो व्याधः शिवं प्रभुम् ॥
आदिकेशं समागत्य न्यस्य मांसं ततो बहिः ।
गङ्गां गत्वा मुखे वारि गृहीत्वागत्य तं शिवम् ॥
यस्य कस्यापि पत्त्राणि करेणादाय भक्तितः ।
अपरेण च मांसानि नैवेद्यार्थं च तन्मनाः ॥
आदिकेशं समागत्य वेदेनार्चितमोजसा ।
पादेनाहत्य तां पूजां मुखानीतेन वारिणा ॥
स्नापयित्वा शिवं देवमर्चयित्वा तु पत्त्रकैः ।
कल्पयित्वा तु तन् मांसं शिवो मे प्रीयतामिति ॥
नैव किञ्चित् स जानाति शिवभक्तिं विना शुभाम् ।
ततो याति स्वकं स्थानं मांसेन तु यथागतम् ॥
करोत्येतादृग् आगत्य *आगत्य प्रत्यहमेव सः ।
तथापीशस्तुतोषास्य विचित्रा हीश्वरस्थितिः ॥
यावन् नायात्यसौ भिल्लः शिवस्तावन् न सौख्यभाक् ।
भक्तानुकम्पितां शम्भोर्मानातीतां तु वेत्ति कः ॥
सम्पूजयत्यादिकेशमुमया प्रत्यहं शिवम् ।
एवं बहुतिथे काले याते वेदश्चुकोप ह ॥
पूजां मन्त्रवतीं चित्रां शिवभक्तिसमन्विताम् ।
को नु विध्वंसते पापो मत्तः स वधमाप्नुयात् ॥
गुरुदेवद्विजस्वामि+ ।द्रोही वध्यो मुनेरपि ।
सर्वस्यापि वधार्होऽसौ शिवस्य द्रोहकृन् नरः ॥
एवं निश्चित्य मेधावी वेदः सिन्धोस्तथानुजः ।
कस्येयं पापचेष्टा स्यात् पापिष्ठस्य दुरात्मनः ॥
पुष्पैर्वन्यभवैर्दिव्यैः कन्दैर्मूलफलैः शुभैः ।
कृतां पूजां स विध्वस्य ह्यन्यां पूजां करोति यः ॥
मांसेन तरुपत्त्रैश्च स च वध्यो भवेन् मम ।
एवं सञ्चिन्त्य मेधावी गोपयित्वा तनुं तदा ॥
तं पश्येयमहं पापं पूजाकर्तारमीश्वरे ।
एतस्मिन्न् अन्तरे प्रायाद् व्याधो देवं यथा पुरा ॥
नित्यवत् पूजयन्तं तमादिकेशस्तदाब्रवीत् ॥
आदिकेश उवाच । भो भो व्याध महाबुद्धे श्रान्तोऽसीति पुनः पुनः ।
चिराय कथमायातस्त्वां विना तात दुःखितः ।
न विन्दामि सुखं किञ्चित् समाश्वसिहि पुत्रक ॥
ब्रह्मोवाच । तमेवंवादिनं देवं वेदः श्रुत्वा विलोक्य तु ।
चुकोप विस्मयाविष्टो न च किञ्चिद् उवाच ह ॥
व्याधश्च नित्यवत् पूजां कृत्वा स्वभवनं ययौ ।
वेदश्च कुपितो भूत्वा आगत्येशमुवाच ह ॥
वेद उवाच । अयं व्याधः पापरतः क्रियाज्ञानविवर्जितः ।
प्राणिहिंसारतः क्रूरो निर्दयः सर्वजन्तुषु ॥
हीनजातिरकिञ्चिज्ज्ञो गुरुक्रमविवर्जितः ।
सदानुचितकारी चा+ ंइर्जिताखिलगोगणः ॥
तस्यात्मानं दर्शितवान् न मां किञ्चन वक्ष्यसि ।
पूजां मन्त्रविधानेन करोमीश यतव्रतः ॥
त्वदेकशरणो नित्यं भार्यापुत्रविवर्जितः ।
व्याधो मांसेन दुष्टेन पूजां तव करोत्यसौ ॥
तस्य प्रसन्नो भगवान् न ममेति महाद्भुतम् ।
शास्तिमस्य करिष्यामि भिल्लस्य ह्यपकारिणः ॥
मृदोः कोपि भवेत् प्रीतः कोपि तद्वद् दुरात्मनः ।
तस्माद् अहं मूर्ध्नि शिलां पातयेयमसंशयम् ॥
ब्रह्मोवाच । इत्युक्तवति वै वेदे विहस्येशोऽब्रवीद् इदम् ॥
आदिकेश उवाच । श्वः प्रतीक्षस्व पश्चान् मे शिलां
पातय मूर्धनि ॥
ब्रह्मोवाच । तथेत्युक्त्वा स वेदोऽपि शिलां सन्त्यज्य बाहुना ।
उपसंहृत्य तं कोपं श्वः करोमीत्युवाच ह ॥
ततः प्रातः समागत्य कृत्वा स्नानादिकर्म च ।
वेदोऽपि नित्यवत् पूजां कुर्वन् पश्यति मस्तके ॥
लिङ्गस्य सव्रणां भीमां धारां च रुधिरप्लुताम् ।
वेदः स विस्मितो भूत्वा किमिदं लिङ्गमूर्धनि ॥
महोत्पातो भवेत् कस्य सूचयेद् इत्यचिन्तयत् ।
मृद्भिश्च गोमयेनापि कुशैस्तं गाङ्गवारिभिः ॥
प्रक्षालयित्वा तां पूजां कृतवान् नित्यवत् तदा ।
एतस्मिन्न् अन्तरे प्रायाद् व्याधो विगतकल्मषः ॥
मूर्धानं व्रणसंयुक्तं सरक्तं लिङ्गमस्तके ।
शङ्करस्यादिकेशस्य ददृशेऽन्तर्गतस्तदा ॥
दृष्ट्वैव किमिदं चित्रमित्युक्त्वा निशितैः शरैः ।
आत्मानं भेदयामास शतधा च सहस्रधा ॥
स्वामिनो वैकृतं दृष्ट्वा कः क्षमेतोत्तमाशयः ।
मुहुर्निनिन्द चात्मानं मयि जीवत्यभूद् इदम् ॥
कष्टमापतितं कीदृग् अहो दुर्विधिवैशसात् ।
तत् कर्म तस्य संवीक्ष्य महादेवोऽतिविस्मितः ।
ततः प्रोवाच भगवान् वेदं वेदविदां वरम् ॥
आदिकेश उवाच । पश्य व्याधं महाबुद्धे भक्तं भावेन संयुतम् ।
त्वं तु मृद्भिः कुशैर्वार्भिर्मूर्धानं स्पृष्टवान् असि ॥
अनेन सहसा ब्रह्मन् ममात्मापि निवेदितः ।
भक्तिः प्रेमाथवा शक्तिर्विचारो यत्र विद्यते ।
तस्माद् अस्मै वरान् दास्ये पश्चात् तुभ्यं द्विजोत्तम ॥
ब्रह्मोवाच । वरेण च्छन्दयामास व्याधं देवो महेश्वरः ।
व्याधः प्रोवाच देवेशं निर्माल्यं तव यद् भवेत् ॥
तद् अस्माकं भवेन् नाथ मन्नाम्ना तीर्थमुच्यताम् ।
सर्वक्रतुफलं तीर्थं स्मरणाद् एव जायताम् ॥
ब्रह्मोवाच । तथेत्युवाच देवेशस्ततस्तत् तीर्थमुत्तमम् ।
भिल्लतीर्थं समस्ताघ+ ।सङ्घविच्छेदकारणम् ॥
श्रीमहादेवचरण+ ंअहाभक्तिविधायकम् ।
अभवत् स्नानदानाद्यैर्भुक्तिमुक्तिप्रदायकम् ।
वेदस्यापि वरान् प्रादाच्छिवो नानाविधान् बहून् ॥
ब्रह्मोवाच । चक्षुस्तीर्थमिति ख्यातं रूपसौभाग्यदायकम् ।
यत्र योगेश्वरो देवो गौतम्या दक्षिणे तटे ॥
पुरं भौवनमाख्यातं गिरिमूर्ध्न्यभिधीयते ।
यत्रासौ भौवनो राजा क्षत्रधर्मपरायणः ॥
तस्मिन् पुरवरे कश्चिद् ब्राह्मणो वृद्धकौशिकः ।
तत्पुत्रो गौतम इति ख्यातो वेदविदुत्तमः ॥
तस्य मातुर्मनोदोषाद् विपरीतोऽभवद् द्विजः ।
सखा तस्य वणिक् कश्चिन् मणिकुण्डल उच्यते ॥
तेन सख्यं द्विजस्यासीद् विषमं द्विजवैश्ययोः ।
श्रीमद्दरिद्रयोर्नित्यं परस्परहितैषिणोः ॥
कदाचिद् गौतमो वैश्यं वित्तेशं मणिकुण्डलम् ।
प्राहेदं वचनं प्रीत्या रहः स्थित्वा पुनः पुनः ॥
गौतम उवाच । गच्छामो धनमादातुं पर्वतान् उदधीन् अपि ।
यौवनं तद् वृथा ज्ञेयं विना सौख्यानुकूल्यतः ।
धनं विना तत् कथं स्याद् अहो धिङ् निर्धनं नरम् ॥
ब्रह्मोवाच । कुण्डलो द्विजमाहेदं मत्पित्रोपार्जितं धनम् ।
बह्वस्ति किं धनेनाद्य करिष्ये द्विजसत्तम ।
द्विजः पुनरुवाचेदं मणिकुण्डलमोजसा ॥
गौतम उवाच । धर्मार्थज्ञानकामानां को नु तृप्तः प्रशस्यते ।
उत्कर्षप्राप्तिरेवैषां सखे श्लाघ्या शरीरिणाम् ॥
स्वेनैव व्यवसायेन धन्या जीवन्ति जन्तवः ।
परदत्तार्थसन्तुष्टाः कष्टजीविन एव ते ॥
स पुत्रः शस्यते लोके पितृभिश्चाभिनन्द्यते ।
यः पैत्र्यमभिलिप्सेत न वाचापि तु कुण्डल ॥
स्वबाहुबलमाश्रित्य योऽर्थान् अर्जयते सुतः ।
स कृतार्थो भवेल्लोके पैत्र्यं वित्तं न तु स्पृशेत् ॥
स्वयमार्ज्य सुतो वित्तं पित्रे दास्यति बन्धवे ।
तं तु पुत्रं विजानीयाद् इतरो योनिकीटकः ॥
ब्रह्मोवाच । एतच्छ्रुत्वा तु तद् वाक्यं ब्राह्मणस्याभिलाषिणः ।
तथेति मत्वा तद्वाक्यं रत्नान्यादाय सत्वरः ॥
आत्मकीयानि वित्तानि गौतमाय न्यवेदयत् ।
धनेनैतेन देशांश्च परिभ्रम्य यथासुखम् ॥
धनान्यादाय वित्तानि पुनरेष्यामहे गृहम् ।
सत्यमेव वणिग् वक्ति स तु विप्रः प्रतारकः ॥
पापात्मा पापचित्तं च न बुबोध वणिग् द्विजम् ।
तौ परस्परमामन्त्र्य मातापित्रोरजानतोः ॥
देशाद् देशान्तरं यातौ धनार्थं तौ वणिग्द्विजौ ।
वणिग्घस्तस्थितं वित्तं ब्राह्मणो हर्तुमिच्छति ॥
ब्राह्मण उवाच । येन केनाप्युपायेन तद् धनं हि समाहरे ।
अहो पृथिव्यां रम्याणि नगराणि सहस्रशः ॥
इष्टप्रदात्र्यः कामस्य देवता इव योषितः ।
मनोहरास्तत्र तत्र सन्ति किं क्रियते मया ॥
धनमाहृत्य यत्नेन योषिद्भ्यो यदि दीयते ।
भुज्यन्ते तास्ततो नित्यं सफलं जीवितं हि तत् ॥
नृत्यगीतरतो नित्यं पण्यस्त्रीभिरलङ्कृतः ।
भोक्ष्ये कथं तु तद् वित्तं वैश्यान् मद्धस्तमागतम् ॥
ब्रह्मोवाच । एवं चिन्तयमानोऽसौ गौतमः प्रहसन्न् इव ।
मणिकुण्डलमाहेदमधर्माद् एव जन्तवः ॥
वृद्धिं सुखमभीष्टानि प्राप्नुवन्ति न संशयः ।
धर्मिष्ठाः प्राणिनो लोके दृश्यन्ते दुःखभागिनः ॥
तस्माद् धर्मेण किं तेन दुःखैकफलहेतुना ॥
ब्रह्मोवाच । नेत्युवाच ततो वैश्यः सुखं धर्मे प्रतिष्ठितम् ।
पापे दुःखं भयं शोको दारिद्र्यं क्लेश एव च ।
यतो धर्मस्ततो मुक्तिः स्वधर्मः किं विनश्यति ॥
ब्रह्मोवाच । एवं विवदतोस्तत्र सम्परायस्तयोरभूत् ।
यस्य पक्षो भवेज्ज्यायान् स परार्थमवाप्नुयात् ॥
पृच्छावः कस्य प्राबल्यं धर्मिणो वाप्यधर्मिणः ।
वेदात् तु लौकिकं ज्येष्ठं लोके धर्मात् सुखं भवेत् ॥
एवं विवदमानौ तावूचतुः सकलाञ् जनान् ।
धर्मस्य वाप्यधर्मस्य प्राबल्यमनयोर्भुवि ॥
तद् वदन्तु यथावृत्तमेवमूचतुरोजसा ।
एवं तत्रोचिरे केचिद् ये धर्मेणानुवर्तिनः ॥
तैर्दुःखमनुभूयते पापिष्ठाः सुखिनो जनाः ।
सम्पराये धनं सर्वं जितं विप्रे न्यवेदयत् ॥
मणिमान् धर्मविच्छ्रेष्ठः पुनर्धर्मं प्रशंसति ।
मणिमन्तं द्विजः प्राह किं धर्ममनुशंससि ।
ब्रह्मोवाच । तथेति चेत्याह वैश्यो ब्राह्मणः पुनरब्रवीत् ॥
ब्राह्मण उवाच । जितं मया धनं वैश्य निर्लज्जः किं नु भाषसे ।
मयैव विजितो धर्मो यथेष्टचरणात्मना ॥
ब्रह्मोवाच । तद् ब्राह्मणवचः श्रुत्वा वैश्यः सस्मित
ऊचिवान् ॥
वैश्य उवाच । पुलाका इव धान्येषु पुत्तिका इव पक्षिषु ।
तथैव तान् सखे मन्ये येषां धर्मो न विद्यते ॥
चतुर्णां पुरुषार्थानां धर्मः प्रथम उच्यते ।
पश्चाद् अर्थश्च कामश्च स धर्मो मयि तिष्ठति ।
कथं ब्रूषे द्विजश्रेष्ठ मया विजितमित्यदः ॥
ब्रह्मोवाच । द्विजो वैश्यं पुनः प्राह हस्ताभ्यां जायतां पणः ।
तथेति मन्यते वैश्यस्तौ गत्वा पुनरूचतुः ॥
पूर्ववल्लौकिकान् गत्वा जितमित्यब्रवीद् द्विजः ।
करौ छित्त्वा ततः प्राह कथं धर्मं तु मन्यसे ।
आक्षिप्तो ब्राह्मणेनैवं वैश्यो वचनमब्रवीत् ॥
वैश्य उवाच । धर्ममेव परं मन्ये प्राणैः कण्ठगतैरपि ।
माता पिता सुहृद् बन्धुर्धर्म एव शरीरिणाम् ॥
ब्रह्मोवाच । एवं विवदमानौ तावर्थवान् ब्राह्मणोऽभवत् ।
विमुक्तो वैश्यकस्तत्र बाहुभ्यां च धनेन च ॥
एवं भ्रमन्तौ सम्प्राप्तौ गङ्गां योगेश्वरं हरिम् ।
यदृच्छया मुनिश्रेष्ठ मिथस्तावूचतुः पुनः ॥
वैश्यो गङ्गां तु योगेशं धर्ममेव प्रशंसति ।
अतिकोपाद् द्विजो वैश्यमाक्षिपन् पुनरब्रवीत् ॥
ब्राह्मण उवाच । गतं धनं करौ छिन्नाववशिष्टोऽसुभिर्भवान् ।
त्वमन्यथा यदि ब्रूष आहरिष्येऽसिना शिरः ॥
ब्रह्मोवाच । विहस्य पुनराहेदं वैश्यो गौतममञ्जसा ॥
वैश्य उवाच । धर्ममेव परं मन्ये यथेच्छसि तथा कुरु ।
ब्राह्मणांश्च गुरून् देवान् वेदान् धर्मं जनार्दनम् ॥
यस्तु निन्दयते पापो नासौ स्पृश्योऽथ पापकृत् ।
उपेक्षणीयो दुर्वृत्तः पापात्मा धर्मदूषकः ॥
ब्रह्मोवाच । ततः प्राह स कोपेन धर्मं यद्यनुशंससि ।
आवयोः प्राणयोरत्र पणः स्याद् इति वै मुने ॥
एवमुक्ते गौतमेन तथेत्याह वणिक् तदा ।
पुनरप्यूचतुरुभौ लोकांल्लोकास्तथोचिरे ॥
योगेश्वरस्य पुरतो गौतम्या दक्षिणे तटे ।
तं निपात्य विशं विप्रश्चक्षुरुत्पाट्य चाब्रवीत् ॥
विप्र उवाच । गतोऽसीमां दशां वैश्य नित्यं धर्मप्रशंसया ।
गतं धनं गतं चक्षुश्छेदितौ करपल्लवौ ।
पृष्टोऽसि मित्र गच्छामि मैवं ब्रूयाः कथान्तरे ॥
ब्रह्मोवाच । तस्मिन् प्रयाते वैश्योऽसौ चिन्तयामास चेतसि ।
हा कष्टं मे किमभवद् धर्मैकमनसो हरे ॥
स कुण्डलो वणिक्ष्रेष्ठो निर्धनो गतबाहुकः ।
गतनेत्रः शुचं प्राप्तो धर्ममेवानुसंस्मरन् ॥
एवं बहुविधां चिन्तां कुर्वन्न् आस्ते महीतले ।
निश्चेष्टोऽथ निरुत्साहः पतितः शोकसागरे ॥
दिनावसाने शर्वर्यामुदिते चन्द्रमण्डले ।
एकादश्यां शुक्लपक्षे तत्रायाति विभीषणः ॥
स तु योगेश्वरं देवं पूजयित्वा यथाविधि ।
स्नात्वा तु गौतमीं गङ्गां सपुत्रो राक्षसैर्वृतः ॥
विभीषणस्य हि सुतो विभीषण इवापरः ।
वैभीषणिरिति ख्यातस्तमपश्यद् उवाच ह ॥
वैश्यस्य वचनं श्रुत्वा यथावृत्तं स धर्मवित् ।
पित्रे निवेदयामास लङ्केशाय महात्मने ।
स तु लङ्केश्वरः प्राह पुत्रं प्रीत्या गुणाकरम् ॥
विभीषण उवाच । श्रीमान् रामो मम गुरुस्तस्य मान्यः सखा मम ।
हनुमान् इति विख्यातस्तेनानीतो गिरिर्महान् ॥
पुरा कार्यान्तरे प्राप्ते सर्वौषध्याश्रयोऽचलः ।
जाते कार्ये तमादाय हिमवन्तमथागमत् ॥
विशल्यकरणी चेति मृतसञ्जीवनीति च ।
तदानीय महाबुद्धी रामायाक्लिष्टकर्मणे ॥
निवेदयित्वा तत् साध्यं तस्मिन् वृत्ते समागतः ।
पुनर्गिरिं समादाय आगच्छद् देवपर्वतम् ॥
तामानीयास्य हृदये निवेशय हरिं स्मरन् ।
ततः प्राप्स्यत्ययं सर्वमपेक्षितमुदारधीः ॥
गच्छतस्तस्य वेगेन विशल्यकरणी पुनः ।
अपतद् गौतमीतीरे यत्र योगेश्वरो हरिः ॥
वैभीषणिरुवाच । तामोषधीं मम पितर्दर्शयाशु विलम्ब मा ।
परार्तिशमनाद् अन्यच्छ्रेयो न भुवनत्रये ॥
ब्रह्मोवाच । विभीषणस्तथेत्युक्त्वा तां पुत्रस्याप्यदर्शयत् ।
इषे त्वेत्यस्य वृक्षस्य शाखां चिच्छेद तत्सुतः ।
वैश्यस्य चापि वै प्रीत्या सन्तः परहिते रताः ॥
विभीषण उवाच । यत्रापतन् नगे चास्मिन् स वृक्षस्तु प्रतापवान् ।
तस्य शाखां समादाय हृदयेऽस्य निवेशय ।
तत्स्पृष्टमात्र एवासौ स्वकं रूपमवाप्नुयात् ॥
ब्रह्मोवाच । एतच्छ्रुत्वा पितुर्वाक्यं वैभीषणिरुदारधीः ।
तथा चकार वै सम्यक् काष्ठखण्डं न्यवेशयत् ॥
हृदये स तु वैश्योऽपि सचक्षुः सकरोऽभवत् ।
मणिमन्त्रौषधीनां हि वीर्यं कोऽपि न बुध्यते ॥
तद् एव काष्ठमादाय धर्ममेवानुसंस्मरन् ।
स्नात्वा तु गौतमीं गङ्गां तथा योगेश्वरं हरिम् ॥
नमस्कृत्वा पुनरगात् काष्ठखण्डेन वैश्यकः ।
परिभ्रमन् नृपपुरं महापुरमिति श्रुतम् ॥
महाराज इति ख्यातस्तत्र राजा महाबलः ।
तस्य नास्ति सुतः कश्चित् पुत्रिका नष्टलोचना ॥
सैव तस्य सुता पुत्रस्तस्यापि व्रतमीदृशम् ।
देवो वा दानवो वापि ब्राह्मणः क्षत्रियो भवेत् ॥
वैश्यो वा शूद्रयोनिर्वा सगुणो निर्गुणोऽपि वा ।
तस्मै देया इयं पुत्री यो नेत्रे आहरिष्यति ॥
राज्येन सह देयेयमिति राजा ह्यघोषयत् ।
अहर्निशमसौ वैश्यः श्रुत्वा घोषमथाब्रवीत् ॥
वैश्य उवाच । अहं नेत्रे आहरिष्ये राजपुत्र्या असंशयम् ॥
ब्रह्मोवाच । तं वैश्यं तरसादाय महाराज्ञे न्यवेदयत् ।
तत्काष्ठस्पर्शमात्रेण सनेत्राभून् नृपात्मजा ॥
ततः सविस्मयो राजा को भवान् इति चाब्रवीत् ।
वैश्यो राज्ञे यथावृत्तं न्यवेदयद् अशेषतः ॥
वैश्य उवाच । ब्राह्मणानां प्रसादेन धर्मस्य तपसस्तथा ।
दानप्रभावाद् यज्ञैश्च विविधैर्भूरिदक्षिणैः ।
दिव्यौषधिप्रभावेन मम सामर्थ्यमीदृशम् ॥
ब्रह्मोवाच । एतद् वैश्यवचः श्रुत्वा विस्मितोऽभून् महीपतिः ॥
राजोवाच । अहो महानुभावोऽयं प्रायो वृन्दारको भवेत् ।
अन्यथैतादृग् अन्यस्य सामर्थ्यं दृश्यते कथम् ।
तस्माद् अस्मै तु तां कन्यां प्रदास्ये राज्यपूर्विकाम् ॥
ब्रह्मोवाच । इति सङ्कल्प्य मनसि कन्यां राज्यं च दत्तवान् ।
विहारार्थं गतः स्वैरं परं खेदमुपागतः ॥
न मित्रेण विना राज्यं न मित्रेण विना सुखम् ।
तमेव सततं विप्रं चिन्तयन् वैश्यनन्दनः ॥
एतद् एव सुजातानां लक्षणं भुवि देहिनाम् ।
कृपार्द्रं यन् मनो नित्यं तेषामप्यहितेषु हि ॥
महानृपो वनं प्रायात् स राजा मणिकुण्डलः ।
तस्मिञ् शासति राज्यं तु कदाचिद् गौतमं द्विजम् ॥
हृतस्वं द्यूतकैः पापैरपश्यन् मणिकुण्डलः ।
तमादाय द्विजं मित्रं पूजयामास धर्मवित् ॥
धर्माणां तु प्रभावं तं तस्मै सर्वं न्यवेदयत् ।
स्नापयामास गङ्गायां तं सर्वाघनिवृत्तये ॥
तेन विप्रेण सर्वैस्तैः स्वकीयैर्गोत्रजैर्वृतः ।
वैश्यैः स्वदेशसम्भूतैर्ब्राह्मणस्य तु बान्धवैः ॥
वृद्धकौशिकमुख्यैश्च तस्मिन् योगेश्वरान्तिके ।
यज्ञान् इष्ट्वा सुरान् पूज्य ततः स्वर्गमुपेयिवान् ॥
ततः प्रभृति तत् तीर्थं मृतसञ्जीवनं विदुः ।
चक्षुस्तीर्थं सयोगेशं स्मरणाद् अपि पुण्यदम् ।
मनःप्रसादजननं सर्वदुर्भावनाशनम् ॥
ब्रह्मोवाच । उर्वशीतीर्थमाख्यातमश्वमेधफलप्रदम् ।
स्नानदानमहादेव+ ।वासुदेवार्चनादिभिः ॥
महेश्वरो यत्र देवो यत्र शार्ङ्गधरो हरिः ।
प्रमतिर्नाम राजासीत् सार्वभौमः प्रतापवान् ॥
रिपूञ् जित्वा जगामाशु इन्द्रलोकं सुरैर्वृतम् ।
तत्रापश्यत् सुरपतिं मरुद्भिः सह नारद ॥
जहासेन्द्रं पाशहस्तं प्रमतिः क्षत्रियर्षभः ।
तं हसन्तमथालक्ष्य हरिः प्रमतिमब्रवीत् ॥
इन्द्र उवाच । देवालये महाबुद्धे मरुद्भिः क्रीडितैरलम् ।
दिशो जित्वा दिवं प्राप्तः कुरु क्रीडां मया सह ॥
ब्रह्मोवाच । सकषायं हरिवचो निशम्य प्रमतिर्नृपः ।
तथेत्युवाच देवेन्द्रं निष्कृतिं कां तु मन्यसे ।
तच्छ्रुत्वा प्रमतेर्वाक्यं सुरराण् नृपमब्रवीत् ॥
इन्द्र उवाच । उर्वश्येव पणोऽस्माकं प्राप्या या निखिलैर्मखैः ॥
ब्रह्मोवाच । एतच्छ्रुत्वेन्द्रवचनं प्रमतिः प्राह गर्वितः ।
उर्वशीं निष्कृतिं मन्ये त्वं राजन् किं नु मन्यसे ॥
यद् ब्रवीषि सुरेशान तन् मन्येऽहं शतक्रतो ।
प्राहेन्द्रं प्रमतिस्तद्वन् निष्कृत्यै दक्षिणं करम् ।
सवर्म सशरं धर्म्यं देहि दीव्यामहे वयम् ॥
ब्रह्मोवाच । तावेवं संविदं कृत्वा देवनायोपतस्थतुः ।
प्रमतिर्जितवांस्तत्र उर्वशीं दैवतस्त्रियम् ।
तां जित्वा प्रमतिः प्राह संरम्भात् तं शतक्रतुम् ॥
प्रमतिरुवाच । निष्कृत्यै पुनरन्यन् मे पश्चाद् दीव्ये
त्वया विभो ॥
इन्द्र उवाच । देवयोग्यमथो वज्रं जैत्रं सरथमुत्तमम् ।
दीव्येऽहं तेन नृपते करेणाप्यविचारयन् ॥
ब्रह्मोवाच । स गृहीत्वा तदा पाशान् अन्यांश्च मणिभूषितान् ।
जितमित्यब्रवीच्छक्रं प्रमतिः प्रहसंस्तदा ॥
एतस्मिन्न् अन्तरे प्रायाद् अक्षज्ञस्तत्र नारद ।
विश्वावसुरिति ख्यातो गन्धर्वाणां महेश्वरः ॥
विश्वावसुरुवाच । गन्धर्वविद्यया राजंस्तया दीव्यामहे त्वया ।
तथेत्युक्त्वा स नृपतिर्जितमित्यब्रवीत् तदा ॥
तौ जित्वा नृपतिर्मौर्ख्याद् देवेन्द्रं प्राह कश्मलम् ॥
प्रमतिरुवाच । रणे वा देवने वापि न त्वं जेता कथञ्चन ।
महेन्द्र सततं तस्माद् अस्मदाराधको भव ।
वद केन प्रकारेण जाता देवेन्द्रता तव ॥
ब्रह्मोवाच । तथा प्राहोर्वशीं गर्वाद् गच्छ कर्मकरी भव ।
उर्वशी प्राह देवेषु यथा वर्ते तथा त्वयि ।
वर्तेय सर्वभावेन न मां धिक्कर्तुमर्हसि ॥
ब्रह्मोवाच । ततस्तां प्रमतिः प्राह त्वादृश्यः सन्ति चारिकाः ।
त्वं किं विलज्जसे भद्रे गच्छ कर्मकरी भव ॥
एतच्छ्रुत्वा नृपेणोक्तं गन्धर्वाधिपतिस्तदा ।
चित्रसेन इति ख्यातः सुतो विश्वावसोर्बली ॥
चित्रसेन उवाच । दीव्येऽहं वै त्वया राजन् सर्वेणानेन भूपते ।
राज्येन जीवितेनापि मदीयेन तवापि च ॥
ब्रह्मोवाच । तथेत्युक्त्वा पुनरुभौ चित्रसेननृपोत्तमौ ।
दीव्येतामभिसंरब्धौ चित्रसेनोऽजयत् तदा ॥
गान्धर्वैस्तं महापाशैर्बबन्ध नृपतिं तदा ।
चित्रसेनोऽजयत् सर्वमुर्वशीमुख्यतः पणैः ॥
राज्यं कोशं बलं चैव यद् अन्यद् वसु किञ्चन ।
चित्रसेनस्य तज्जातं यद् आसीत् प्रमतेर्धनम् ॥
तस्य पुत्रो बाल एव पुरोधसमुवाच ह ।
वैश्वामित्रं महाप्राज्ञं मधुच्छन्दसमोजसा ॥
प्रमतिपुत्र उवाच । किं मे पित्रा कृतं पापं क्व वा बद्धो महामतिः ।
कथमेष्यति स्वं स्थानं कथं पाशैर्विमोक्ष्यते ॥
ब्रह्मोवाच । सुमतेर्वचनं श्रुत्वा ध्यात्वा स मुनिसत्तमः ।
मधुच्छन्दा जगादेदं प्रमतेर्वर्तनं तदा ॥
मधुच्छन्दा उवाच । देवलोके तव पिता बद्ध आस्ते महामते ।
कैतवैर्बहुदोषैश्च भ्रष्टराज्यो बभूव ह ॥
यो याति कैतवसभां स चापि क्लेशभाग् भवेत् ।
द्यूतमद्यामिषादीनि व्यसनानि नृपात्मज ॥
पापिनामेव जायन्ते सदा पापात्मकानि हि ।
एकैकमप्यनर्थाय पापाय नरकाय च ॥
यानासनाभिलापाद्यैः कृतैः कैतववर्तिभिः ।
कुलीनाः कलुषीभूताः किं पुनः कितवो जनः ॥
कितवस्य तु या जाया तप्यते नित्यमेव सा ।
स चापि कितवः पापो योषितं वीक्ष्य तप्यते ॥
तां दृष्ट्वा विगतानन्दो नित्यं वदति पापकृत् ।
अहो संसारचक्रेऽस्मिन् मया तुल्यो न पातकी ॥
न किञ्चिद् अपि यस्यास्ते लोके विषयजं सुखम् ।
लोकद्वयेऽपि न सुखी कितवः कोपि दृश्यते ॥
विभाति च तथा नित्यं लज्जया दग्धमानसः ।
गतधर्मो निरानन्दो ग्रस्तगर्वस्तथाटति ॥
अकैतवी च या वृत्तिः सा प्रशस्ता द्विजन्मनाम् ।
कृषिगोरक्ष्यवाणिज्यमपि कुर्यान् न कैतवम् ॥
यस्तु कैतववृत्त्या हि धनमाहर्तुमिच्छति ।
धर्मार्थकामाभिजनैः स विमुच्येत पौरुषात् ॥
वेदेऽपि दूषितं कर्म तव पित्रा तदादृतम् ।
तस्मात् किं कुर्महे वत्स यद् उक्तं ते विधीयते ॥
विधातृविहितं मार्गं को नु वात्येति पण्डितः ॥
ब्रह्मोवाच । एतत् पुरोधसो वाक्यं श्रुत्वा सुमतिरब्रवीत् ॥
सुमतिरुवाच । किं कृत्वा प्रमतिस्तातः पुना राज्यमवाप्नुयात् ॥
ब्रह्मोवाच । पुनर्ध्यात्वा मधुच्छन्दाः सुमतिं चेदमब्रवीत् ॥
मधुच्छन्दा उवाच । गौतमीं याहि वत्स त्वं तत्र पूजय शङ्करम् ।
अदितिं वरुणं विष्णुं ततः पाशाद् विमोक्ष्यते ॥
ब्रह्मोवाच । तथेत्युक्त्वा जगामाशु गङ्गां नत्वा जनार्दनम् ।
पूजयामास शम्भुं च तपस्तेपे यतव्रतः ॥
सहस्रमेकं वर्षाणां बद्धं पितरमात्मनः ।
मोचयामास देवेभ्यः पुना राज्यमवाप सः ॥
शिवेशाभ्यां मुक्तपाशो राज्यं प्राप सुतात् स्वकात् ।
अवाप्य विद्यां गान्धर्वीं प्रियश्चासीच्छतक्रतोः ॥
शाम्भवं वैष्णवं चैव उर्वशीतीर्थमेव च ।
ततःप्रभृति तत् तीर्थं कैतवं चेति विश्रुतम् ॥
शिवविष्णुसरिन्मातु+ ।प्रसादाद् आप्यते न किम् ।
तत्र स्नानं च दानं च बहुपुण्यफलप्रदम् ।
पापपाशविमोक्षं तु सर्वदुर्गतिनाशनम् ॥
ब्रह्मोवाच । सामुद्रं तीर्थमाख्यातं सर्वतीर्थफलप्रदम् ।
तस्य स्वरूपं वक्ष्यामि शृणु नारद तन्मनाः ॥
विसृष्टा गौतमेनासौ गङ्गा पापप्रणाशनी ।
लोकानामुपकारार्थं प्रायात् पूर्वार्णवं प्रति ॥
आगच्छन्ती देवनदी कमण्डलुधृता मया ।
शिरसा च धृता देवी शम्भुना परमात्मना ॥
विष्णुपादात् प्रसूतां तां ब्राह्मणेन महात्मना ।
आनीतां मर्त्यभवनं स्मरणाद् अघनाशनीम् ॥
गुरोर्गुरुतमां सिन्धुर्दृष्ट्वा कृत्यमचिन्तयत् ।
या वन्द्या जगतामीशा ब्रह्मेशाद्यैर्नमस्कृता ॥
तामहं प्रतिगच्छेयं नो चेत् स्याद् धर्मदूषणम् ।
आगच्छन्तं महात्मानं यो मोहान् नोपतिष्ठते ॥
न तस्य कोपि त्रातास्ति पापिनो लोकयोर्द्वयोः ।
एवं विमृश्य रत्नेशो मूर्तिमान् विनयान्वितः ।
कृताञ्जलिपुटो गङ्गामाहेदं सरिताम्पतिः ॥
सिन्धुरुवाच । रसातलगतं वारि पृथिव्यां यन् नभस्तले ।
तन् मामेवात्र विशतु नाहं वक्ष्यामि किञ्चन ॥
मयि रत्नानि पीयूषं पर्वता राक्षसासुराः ।
एतान् अप्यखिलान् अन्यान् भीमान् सन्धारयाम्यहम् ॥
ममान्तः कमलायुक्तो विष्णुः स्वपिति नित्यदा ।
ममाशक्यं न किमपि विद्यते सचराचरे ॥
महत्यभ्यागते कुर्यात् प्रत्युत्थानं न यो मदात् ।
स धर्मादिपरिभ्रष्टो निरयं तु समाप्नुयात् ॥
न तान् मे बिभ्रतः खेदो विनागस्त्यपराभवात् ।
किं तु त्वं गौरवेणैषामतिरिक्ता ततस्त्वहम् ॥
ब्रवीमि देवि गङ्गे मां त्वं साम्यात् सङ्गता भव ।
नैकरूपामहं शक्तः सङ्गन्तुं बहुधा यदि ॥
सङ्गमेष्यसि देवि त्वं सङ्गच्छेऽहं न चान्यथा ।
गङ्गे समेष्यसि यदि बहुधा तद् विचारये ॥
ब्रह्मोवाच । तमेवंवादिनं सिन्धुमपामीशं तदाब्रवीत् ।
गङ्गा सा गौतमी देवी कुरु चैतद् वचो मम ॥
सप्तर्षीणां च या भार्या अरुन्धतिपुरोगमाः ।
भर्तृभिः सहिताः सर्वा आनय त्वं तदा त्वहम् ॥
अल्पभूता भविष्यामि ततः स्यां तव सङ्गता ।
तथेत्युक्त्वा सप्तर्षीणां भार्याभिरृषिभिर्वृतः ॥
आनयामास तां देवी सप्तधा सा व्यभज्यत ।
सा चेयं गौतमी गङ्गा सप्तधा सागरं गता ॥
सप्तर्षीणां तु नाम्ना तु सप्त गङ्गास्ततोऽभवन् ।
तत्र स्नानं च दानं च श्रवणं पठनं तथा ॥
स्मरणं चापि यद् भक्त्या सर्वकामप्रदं भवेत् ।
नास्माद् अन्यत् परं तीर्थं समुद्राद् भुवनत्रये ।
पापहानौ भुक्तिमुक्ति+ ।प्राप्तौ च मनसो मुदे ॥
ब्रह्मोवाच । ऋषिसत्त्रमिति ख्यातम् ऋषयः सप्त नारद ।
निषेदुस्तपसे यत्र यत्र भीमेश्वरः शिवः ॥
तत्रेदं वृत्तमाख्यास्ये देवर्षिपितृबृंहितम् ।
शृणु यत्नेन वक्ष्यामि सर्वकामप्रदं शुभम् ॥
सप्तधा व्यभजन् गङ्गाम् ऋषयः सप्त नारद ।
वासिष्ठी दाक्षिणेयी स्याद् वैश्वामित्री तदुत्तरा ॥
वामदेव्यपरा ज्ञेया गौतमी मध्यतः शुभा ।
भारद्वाजी स्मृता चान्या आत्रेयी चेत्यथापरा ॥
जामदग्नी तथा चान्या व्यपदिष्टा तु सप्तधा ।
तैः सर्वैरृषिभिस्तत्र यष्टुमिष्टैर्महात्मभिः ॥
निष्पादितं महासत्त्रम् ऋषिभिः पारदर्शिभिः ।
एतस्मिन्न् अन्तरे तत्र देवानां प्रबलो रिपुः ॥
विश्वरूप इति ख्यातो मुनीनां सत्त्रमभ्यगात् ।
ब्रह्मचर्येण तपसा तान् आराध्य यथाविधि ।
विनयेनाथ पप्रच्छ ऋषीन् सर्वान् अनुक्रमात् ॥
विश्वरूप उवाच । ध्रुवं सर्वे यथाकामं मम स्वास्थ्येन हेतुना ।
यथा स्याद् बलवान् पुत्रो देवानामपि दुर्धरः ।
यज्ञैर्वा तपसा वापि मुनयो वक्तुमर्हथ ॥
ब्रह्मोवाच । तत्र प्राह महाबुद्धिर्विश्वामित्रो महामनाः ॥
विश्वामित्र उवाच । कर्मणा तात लभ्यन्ते फलानि विविधानि च ।
त्रयाणां कारणानां च कर्म प्रथमकारणम् ॥
ततश्च कारणं कर्ता ततश्चान्यत् प्रकीर्तितम् ।
उपादानं तथा बीजं न च कर्म विदुर्बुधाः ॥
कर्मणां कारणत्वं च कारणे पुष्कले सति ।
भावाभावौ फले दृष्टौ तस्मात् कर्माश्रितं फलम् ॥
कर्मापि द्विविधं ज्ञेयं क्रियमाणं तथा कृतम् ।
कर्तव्यं क्रियमाणस्य साधनं यद् यद् उच्यते ॥
तद्भावाः कर्मसिद्धौ च उभयत्रापि कारणम् ।
यद् यद् भावयते जन्तुः कर्म कुर्वन् विचक्षणः ॥
तद्भावनानुरूपेण फलनिष्पत्तिरुच्यते ।
करोति कर्म विधिवद् विना भावनया यदि ॥
अन्यथा स्यात् फलं सर्वं तस्य भावानुरूपतः ।
तस्मात् तपो व्रतं दानं जपयज्ञादिकाः क्रियाः ॥
कर्मणस्त्वनुरूपेण फलं दास्यन्ति भावतः ।
तस्माद् भावानुरूपेण कर्म वै दास्यते फलम् ॥
भावस्तु त्रिविधो ज्ञेयः सात्त्विको राजसस्तथा ।
तामसस्तु तथा ज्ञेयः फलं कर्मानुसारतः ॥
भावनानुगुणं चेति विचित्रा कर्मणां स्थितिः ।
तस्माद् इच्छानुसारेण भावं कुर्याद् विचक्षणः ॥
पश्चात् कर्मापि कर्तव्यं फलदातापि तद्विधम् ।
फलं ददाति फलिनां फले यदि प्रवर्तते ॥
कर्मकारो न तत्रास्ति कुर्यात् कर्म स्वभावतः ।
तद् एव चोपदानादि सत्त्वादिगुणभेदतः ॥
भावात् प्रारभते तद्वद् भावैः फलमवाप्यते ।
धर्मार्थकाममोक्षाणां कर्म चैव हि कारणम् ॥
भावस्थितं भवेत् कर्म मुक्तिदं बन्धकारणम् ।
स्वभावानुगुणं कर्म स्वस्यैवेह परत्र च ॥
फलानि विविधान्याशु करोति समतानुगम् ।
एक एव पदार्थोऽसौ भावैर्भेदः प्रदृश्यते ॥
क्रियते भुज्यते वापि तस्माद् भावो विशिष्यते ।
यथाभावं कर्म कुरु यथेप्सितमवाप्स्यसि ॥
ब्रह्मोवाच । एतच्छ्रुत्वा ऋषेर्वाक्यं विश्वामित्रस्य धीमतः ।
तपस्तप्त्वा बहुकालं तामसं भावमाश्रितः ॥
विश्वरूपः कर्म भीमं चकार सुरभीषणम् ।
पश्यत्सु ऋषिमुख्येषु वार्यमाणोऽपि नित्यशः ॥
आत्मकोपानुसारेण भीमं कर्म तथाकरोत् ।
भीषणे कुण्डखाते तु भीषणे जातवेदसि ॥
भीषणं रौद्रपुरुषं ध्यात्वात्मानं गुहाशयम् ।
एवं तपन्तमालक्ष्य वाग् उवाचाशरीरिणी ॥
जटाजूटं विनात्मानं न च वृत्रो व्यजीयत ।
वृथात्मानं विश्वरूपो जुहुयाज्जातवेदसि ॥
स एवेन्द्रः स वरुणः स च स्यात् सर्वमेव च ।
त्यक्त्वात्मानं जटामात्रं हुतवान् वृजिनोद्भवः ॥
वृत्र इत्युच्यते वेदे स चापि वृजिनोऽभवत् ।
भीमस्य महिमानं को जानाति जगदीशितुः ॥
सृजत्यशेषमपि यो न च सङ्गेन लिप्यते ।
विररामेति सङ्कीर्त्य सा वाण्येनं मुनीश्वराः ॥
भीमेश्वरं नमस्कृत्य जग्मुः स्वं स्वमथाश्रमम् ।
विश्वरूपो महाभीमो भीमकर्मा तथाकृतिः ॥
भीमभावो भीमतनुं ध्यात्वात्मानं जुहाव ह ।
तस्माद् भीमेश्वरो देवः पुराणे परिपठ्यते ।
तत्र स्नानं च दानं च मुक्तिदं नात्र संशयः ॥
इति पठति शृणोति यश्च भक्त्या ।
विबुधपतिं शिवमत्र भीमरूपम् ।
जगति विदितमशेषपापहारि+ ।
स्मृतिपदशरणेन मुक्तिदश्च ॥
गोदावरी तावद् अशेषपाप+ ।
समूहहन्त्री परमार्थदात्री ।
सदैव सर्वत्र विशेषतस्तु ।
यत्राम्बुराशिं समनुप्रविष्टा ॥
स्नात्वा तु तस्मिन् सुकृती शरीरी ।
गोदावरीवारिधिसङ्गमे यः ।
उद्धृत्य तीव्रान् निरयाद् अशेषात् ।
स पूर्वजान् याति पुरं पुरारेः ॥
वेदान्तवेद्यं यद् उपासितव्यम् ।
तद् ब्रह्म साक्षात् खलु भीमनाथः ।
दृष्टे हि तस्मिन् न पुनर्विशन्ति ।
शरीरिणः संस्मृतिमुग्रदुःखाम् ॥
ब्रह्मोवाच । सा सङ्गता पूर्वमपाम्पतिं तम् ।
गङ्गा सुराणामपि वन्दनीया ।
देवैश्च सर्वैरनुगम्यमाना ।
संस्तूयमाना मुनिभिर्मरुद्भिः ॥
वसिष्ठजाबालिसयाज्ञवल्क्य+ ।
क्रत्वङ्गिरोदक्षमरीचिवैष्णवाः ।
शातातपः शौनकदेवरात+ ।
भृग्वग्निवेश्यात्रिमरीचिमुख्याः ॥
सुधूतपापा मनुगौतमादयः ।
सकौशिकास्तुम्बरुपर्वताद्याः ।
अगस्त्यमार्कण्डसपिप्पलाद्याः ।
सगालवा योगपरायणाश्च ॥
सवामदेवाङ्गिरसोऽथ भार्गवाः ।
स्मृतिप्रवीणाः श्रुतिभिर्मनोज्ञाः ।
सर्वे पुराणार्थविदो बहुज्ञास्- ।
ते गौतमीं देवनदीं तु गत्वा ॥
स्तोष्यन्ति मन्त्रैः श्रुतिभिः प्रभूतैर्।
हृद्यैश्च तुष्टैर्मुदितैर्मनोभिः ।
तां सङ्गतां वीक्ष्य शिवो हरिश्च ।
आत्मानमादर्शयतां मुनिभ्यः ॥
तथामरास्तौ पितृभिश्च दृष्टौ ।
स्तुवन्ति देवौ सकलार्तिहारिणौ ॥
आदित्या वसवो रुद्रा मरुतो लोकपालकाः ।
कृताञ्जलिपुटाः सर्वे स्तुवन्ति हरिशङ्करौ ॥
सङ्गमेषु प्रसिद्धेषु नित्यं सप्तसु नारद ।
समुद्रस्य च गङ्गाया नित्यं देवौ प्रतिष्ठितौ ॥
गौतमेश्वर आख्यातो यत्र देवो महेश्वरः ।
नित्यं संनिहितस्तत्र माधवो रमया सह ॥
ब्रह्मेश्वर इति ख्यातो मयैव स्थापितः शिवः ।
लोकानामुपकारार्थमात्मनः कारणान्तरे ॥
चक्रपाणिरिति ख्यातः स्तुतो देवैर्मया सह ।
तत्र संनिहितो विष्णुर्देवैः सह मरुद्गणैः ॥
ऐन्द्रतीर्थमिति ख्यातं तद् एव हयमूर्धकम् ।
हयमूर्धा तत्र विष्णुस्तन्मूर्धनि सुरा अपि ।
सोमतीर्थमिति ख्यातं यत्र सोमेश्वरः शिवः ॥
इन्द्रस्य सोमश्रवसो देवैश्च ऋषिभिस्तथा ।
प्रार्थितः सोम एवादाविन्द्रायेन्दो परिस्रव ॥
सप्त दिशो नानासूर्याः सप्त होतार ऋत्विजः ।
देवा आदित्या ये सप्त तेभिः सोमाभिरक्ष न ।
इन्द्रायेन्दो परिस्रव ॥
यत् ते राजञ् छृतं हविस्तेन सोमाभिरक्ष नः ।
अरातीवा मा नस्तारीन् मो च नः किञ्चनाममद् ।
इन्द्रायेन्दो परिस्रव ॥
ऋषे मन्त्रकृतां स्तोमैः कश्यपोद्वर्धयन् गिरः ।
सोमं नमस्य राजानं यो जज्ञे वीरुधां पतिर्।
इन्द्रायेन्दो परिस्रव ॥
कारुरहं ततो भिषग् उपलप्रक्षिणी नना ।
नानाधियो वसूयवोऽनु गा इव तस्थिम ।
इन्द्रायेन्दो परिस्रव ॥
एवमुक्त्वा च ऋषिभिः सोमं प्राप्य च वज्रिणे ।
तेभ्यो दत्त्वा ततो यज्ञः पूर्णो जातः शतक्रतोः ॥
तत् सोमतीर्थमाख्यातमाग्नेयं पुरतस्तु तत् ।
अग्निरिष्ट्वा महायज्ञैर्मामाराध्य मनीषितम् ॥
सम्प्राप्तवान् मत्प्रसादाद् अहं तत्रैव नित्यशः ।
स्थितो लोकोपकारार्थं तत्र विष्णुः शिवस्तथा ॥
तस्माद् आग्नेयमाख्यातमादित्यं तदनन्तरम् ।
यत्रादित्यो वेदमयो नित्यमेति उपासितुम् ॥
रूपान्तरेण मध्याह्ने द्रष्टुं मां शङ्करं हरिम् ।
नमस्कार्यस्तत्र सदा मध्याह्ने सकलो जनः ॥
रूपेण केन सविता समायातीत्यनिश्चयात् ।
तस्माद् आदित्यमाख्यातं बार्हस्पत्यमनन्तरम् ॥
बृहस्पतिः सुरैः पूजां तस्मात् तीर्थाद् अवाप ह ।
ईजे च यज्ञान् विविधान् बार्हस्पत्यं ततो विदुः ॥
तत्तीर्थस्मरणाद् एव ग्रहशान्तिर्भविष्यति ।
तस्माद् अप्यपरं तीर्थमिन्द्रगोपे नगोत्तमे ॥
प्रतिष्ठितं महालिङ्गं कस्मिंश्चित् कारणान्तरे ।
हिमालयेन तत् तीर्थमद्रितीर्थं तद् उच्यते ॥
तत्र स्नानं च दानं च सर्वकामप्रदं शुभम् ।
एवं सा गौतमी गङ्गा ब्रह्माद्रेश्च विनिःसृता ॥
यावत् सागरगा देवी तत्र तीर्थानि कानिचित् ।
सङ्क्षेपेण मयोक्तानि रहस्यानि शुभानि च ॥
वेदे पुराणे ऋषिभिः प्रसिद्धा ।
या गौतमी लोकनमस्कृता च ।
वक्तुं कथं तामतिसुप्रभावाम् ।
अशेषतो नारद कस्य शक्तिः ॥
भक्त्या प्रवृत्तस्य यथाकथञ्चिन् ।
नैवापराधोऽस्ति न संशयोऽत्र ।
तस्माच्च दिङ्मात्रमतिप्रयासात् ।
संसूचितं लोकहिताय तस्याः ॥
कस्तस्याः प्रतितीर्थं तु प्रभावं वक्तुमीश्वरः ।
अपि लक्ष्मीपतिर्विष्णुरलं सोमेश्वरः शिवः ॥
क्वचित् कस्मिंश्च तीर्थानि कालयोगे भवन्ति हि ।
गुणवन्ति महाप्राज्ञ गौतमी तु सदा नृणाम् ॥
सर्वत्र सर्वदा पुण्या को न्वस्या गुणकीर्तनम् ।
वक्तुं शक्तस्ततस्तस्यै नम इत्येव युज्यते ॥
नारद उवाच । त्रिदैवत्यां सुरेशान गङ्गां ब्रूषे सुरेश्वर ।
ब्राह्मणेनाहृतां पुण्यां जगतः पावनीं शुभाम् ॥
आदिमध्यावसाने च उभयोस्तीरयोरपि ।
या व्याप्ता विष्णुनेशेन त्वया च सुरसत्तम ।
पुनः सङ्क्षेपतो ब्रूहि न मे तृप्तिः प्रजायते ॥
ब्रह्मोवाच । कमण्डलुस्थिता पूर्वं ततो विष्णुपदानुगा ।
महेश्वरजटाजूटे स्थिता सैव नमस्कृता ॥
ब्रह्मतेजःप्रभावेण शिवमाराध्य यत्नतः ।
ततः प्राप्ता गिरिं पुण्यं ततः पूर्वार्णवं प्रति ॥
आगत्य सङ्गता देवी सर्वतीर्थमयी नृणाम् ।
ईप्सितानां तथा दात्री प्रभावोऽस्या विशिष्यते ॥
एतस्या नाधिकं मन्ये किञ्चित् तीर्थं जगत्त्रये ।
अस्याश्चैव प्रभावेण भाव्यं यच्च मनःस्थितम् ॥
अद्याप्यस्या हि माहात्म्यं वक्तुं कैश्चिन् न शक्यते ।
भक्तितो वक्ष्यते नित्यं या ब्रह्म परमार्थतः ॥
तस्याः परतरं तीर्थं न स्याद् इति मतिर्मम ।
अन्यतीर्थेन साधर्म्यं न युज्येत कथञ्चन ॥
श्रुत्वा मद्वाक्यपीयूषैर्गङ्गाया गुणकीर्तनम् ।
सर्वेषां न मतिः कस्मात् तत्रैवोपरतिं गता ।
इति भाति विचित्रं मे मुने खलु जगत्त्रये ॥
नारद उवाच । धर्मार्थकाममोक्षाणां त्वं वेत्ता चोपदेशकः ।
छन्दांसि सरहस्यानि पुराणस्मृतयोऽपि च ॥
धर्मशास्त्राणि यच्चान्यत् तव वाक्ये प्रतिष्ठितम् ।
तीर्थानामथ दानानां यज्ञानां तपसां तथा ॥
देवतामन्त्रसेवानामधिकं किं वद प्रभो ।
यद् ब्रूषे भगवन् भक्त्या तथा भाव्यं न चान्यथा ॥
एतं मे संशयं ब्रह्मन् वाक्यात् त्वं छेत्तुमर्हसि ।
इष्टं मनोगतं श्रुत्वा तस्माद् विस्मयमागतः ॥
ब्रह्मोवाच । शृणु नारद वक्ष्यामि रहस्यं धर्ममुत्तमम् ।
चतुर्विधानि तीर्थानि तावन्त्येव युगानि च ॥
गुणास्त्रयश्च पुरुषास्त्रयो देवाः सनातनाः ।
वेदाश्च स्मृतिभिर्युक्ताश्चत्वारस्ते प्रकीर्तिताः ॥
पुरुषार्थाश्च चत्वारो वाणी चापि चतुर्विधा ।
गुणा ह्यपि तु चत्वारः समत्वेनेति नारद ॥
सर्वत्र धर्मः सामान्यो यतो धर्मः सनातनः ।
साध्यसाधनभावेन स एव बहुधा मतः ॥
तस्याश्रयश्च द्विविधो देशः कालश्च सर्वदा ।
कालाश्रयश्च यो धर्मो हीयते वर्धते सदा ॥
युगानामनुरूपेण पादः पादोऽस्य हीयते ।
धर्मस्येति महाप्राज्ञ देशापेक्षा तथोभयम् ॥
कालेन चाश्रितो धर्मो देशे नित्यं प्रतिष्ठितः ।
युगेषु क्षीयमाणेषु न देशेषु स हीयते ॥
उभयत्र विहीने च धर्मस्य स्याद् अभावता ।
तस्माद् देशाश्रितो धर्मश्चतुष्पात् सुप्रतिष्ठितः ॥
स चापि धर्मो देशेषु तीर्थरूपेण तिष्ठति ।
कृते देशं च कालं च धर्मोऽवष्टभ्य तिष्ठति ॥
त्रेतायां पादहीनेन स तु पादः प्रदेशतः ।
द्वापरे चार्धतः काले धर्मो देशे समास्थितः ॥
कलौ पादेन चैकेन धर्मश्चलति सङ्कटम् ।
एवंविधं तु यो धर्मं वेत्ति तस्य न हीयते ॥
युगानामनुभावेन जातिभेदाश्च संस्थिताः ।
गुणेभ्यो गुणकर्तृभ्यो विचित्रा धर्मसंस्थितिः ॥
गुणानामनुभावेन उद्भवाभिभवौ तथा ।
तीर्थानामपि वर्णानां वेदानां स्वर्गमोक्षयोः ॥
तादृग्रूपप्रवृत्त्या तु तद् एव च विशिष्यते ।
कालोऽभिव्यञ्जकः प्रोक्तो देशोऽभिव्यङ्ग्य उच्यते ॥
यदा यदा अभिव्यक्तिं कालो धत्ते तदा तदा ।
तद् एव व्यञ्जनं ब्रह्मंस्तस्मान् नास्त्यत्र संशयः ॥
युगानुरूपा मूर्तिः स्याद् देवानां वैदिकी तथा ।
कर्मणामपि तीर्थानां जातीनामाश्रमस्य तु ॥
त्रिदैवत्यं सत्ययुगे तीर्थं लोकेषु पूज्यते ।
द्विदैवत्यं युगेऽन्यस्मिन् द्वापरे चैकदैविकम् ॥
कलौ न किञ्चिद् विज्ञेयमथान्यद् अपि तच्छृणु ।
दैवं कृतयुगे तीर्थं त्रेतायामासुरं विदुः ॥
आर्षं च द्वापरे प्रोक्तं कलौ मानुषमुच्यते ।
अथान्यद् अपि वक्ष्यामि शृणु नारद कारणम् ॥
गौतम्यां यत् त्वया पृष्टं तत् ते वक्ष्यामि विस्तरात् ।
यदा चेयं हरशिरः प्राप्ता गङ्गा महामुने ॥
तदा प्रभृति सा गङ्गा शम्भोः प्रियतराभवत् ।
तद् देवस्य मतं ज्ञात्वा गजवक्त्रमुवाच सा ॥
उमा लोकत्रयेशाना माता च जगतो हिता ।
शान्ता श्रुतिरिति ख्याता भुक्तिमुक्तिप्रदायिनी ॥
ब्रह्मोवाच । तन् मातुर्वचनं श्रुत्वा
गजवक्त्रोऽभ्यभाषत ॥
गजवक्त्र उवाच । किं कृत्यं शाधि मां
मातस्तत्कर्ताहमसंशयम् ॥
ब्रह्मोवाच । उमा सुतमुवाचेदं महेश्वरजटास्थिता ।
त्वयावतार्यतां गङ्गा सत्यमीशप्रिया सती ॥
पुनश्चेशस्तत्र चित्रमध्यास्ते सर्वदा सुत ।
शिवो यत्र सुरास्तत्र तत्र वेदाः सनातनाः ॥
तत्रैव ऋषयः सर्वे मनुष्याः पितरस्तथा ।
तस्मान् निवर्तयेशानं देवदेवं महेश्वरम् ॥
तस्या निवर्तिते देवे गङ्गायाः सर्व एव हि ।
निवृत्तास्ते भविष्यन्ति शृणु चेदं वचो मम ।
निवर्तय ततस्तस्याः सर्वभावेन शङ्करम् ॥
ब्रह्मोवाच । मातुस्तद् वचनं श्रुत्वा पुनराह गणेश्वरः ॥
गणेश्वर उवाच । नैव शक्यः शिवो देवो मया तस्या निवर्तितुम् ।
अनिवृत्ते शिवे तस्या देवा अपि निवर्तितुम् ॥
न शक्या जगतां मातरथान्यच्चापि कारणम् ।
गङ्गावतारिता पूर्वं गौतमेन महात्मना ॥
ऋषिणा लोकपूज्येन त्रैलोक्यहितकारिणा ।
सामोपायेन तद्वाक्यात् पूज्येन ब्रह्मतेजसा ॥
आराधयित्वा देवेशं तपोभिः स्तुतिभिर्भवम् ।
तुष्टेन शङ्करेणेदमुक्तोऽसौ गौतमस्तदा ॥
शङ्कर उवाच । वरान् वरय पुण्यांश्च प्रियांश्च मनसेप्सितान् ।
यद् यद् इच्छसि तत् सर्वं दाता तेऽद्य महामते ॥
ब्रह्मोवाच । एवमुक्तः शिवेनासौ गौतमो मयि शृण्वति ।
इदमेव तदोवाच सजटां देहि शङ्कर ।
गङ्गां मे याचते पुण्यां किमन्येन वरेण मे ॥
ब्रह्मोवाच । पुनः प्रोवाच तं शम्भुः सर्वलोकोपकारकः ॥
शम्भुरुवाच । उक्तं न चात्मनः किञ्चित् तस्माद्
याचस्व दुष्करम् ॥
ब्रह्मोवाच । गौतमोऽदीनसत्त्वस्तं भवमाह कृताञ्जलिः ॥
गौतम उवाच । एतद् एव च सर्वेषां दुष्करं तव दर्शनम् ।
मया तद् अद्य सम्प्राप्तं कृपया तव शङ्कर ॥
स्मरणाद् एव ते पद्भ्यां कृतकृत्या मनीषिणः ।
भवन्ति किं पुनः साक्षात् त्वयि दृष्टे महेश्वरे ॥
ब्रह्मोवाच । एवमुक्ते गौतमेन भवो हर्षसमन्वितः ।
त्रयाणामुपकारार्थं लोकानां याचितं त्वया ॥
न चात्मनो महाबुद्धे याचेत्याह शिवो द्विजम् ।
एवं प्रोक्तः पुनर्विप्रो ध्यात्वा प्राह शिवं तथा ॥
विनीतवद् अदीनात्मा शिवभक्तिसमन्वितः ।
सर्वलोकोपकाराय पुनर्याचितवान् इदम् ।
शृण्वत्सु लोकपालेषु जगादेदं स गौतमः ॥
गौतम उवाच । यावत् सागरगा देवी निसृष्टा ब्रह्मणो गिरेः ।
सर्वत्र सर्वदा तस्यां स्थातव्यं वृषभध्वज ॥
फलेप्सूनां फलं दाता त्वमेव जगतः प्रभो ।
तीर्थान्यन्यानि देवेश क्वापि क्वापि शुभानि च ॥
यत्र ते संनिधिर्नित्यं तद् एव शुभदं विदुः ।
यत्र गङ्गा त्वया दत्ता जटामुकुटसंस्थिता ।
सर्वत्र तव सांनिध्यात् सर्वतीर्थानि शङ्कर ॥
ब्रह्मोवाच । तद् गौतमवचः श्रुत्वा
पुनर्हर्षाच्छिवोऽब्रवीत् ॥
शिव उवाच । यत्र क्वापि च यत् किञ्चिद् यो वा भवति भक्तितः ।
यात्रां स्नानमथो दानं पितृणां वापि तर्पणम् ॥
श्रवणं पठनं वापि स्मरणं वापि गौतम ।
यः करोति नरो भक्त्या गोदावर्या यतव्रतः ॥
सप्तद्वीपवती पृथ्वी सशैलवनकानना ।
सरत्ना सौषधी रम्या सार्णवा धर्मभूषिता ॥
दत्त्वा भवति यो धर्मः स भवेद् गौतमीस्मृतेः ।
एवंविधा इला विप्र गोदानाद् याभिधीयते ॥
चन्द्रसूर्यग्रहे काले मत्सांनिध्ये यतव्रतः ।
भूभृते विष्णवे भक्त्या सर्वकालं कृता सुधीः ॥
गाः सुन्दराः सवत्साश्च सङ्गमे लोकविश्रुते ।
यो ददाति द्विजश्रेष्ठ तत्र यत् पुण्यमाप्नुयात् ॥
तस्माद् वरं पुण्यमेति स्नानदानादिना नरः ।
गौतम्यां विश्ववन्द्यायां महानद्यां तु भक्तितः ॥
तस्माद् गोदावरी गङ्गा त्वया नीता भविष्यति ।
सर्वपापक्षयकरी सर्वाभीष्टप्रदायिनी ॥
गणेश्वर उवाच । एतच्छ्रुतं मया मातर्वदतो गौतमं शिवात् ।
एतस्मात् कारणाच्छम्भुर्गङ्गायां नियतः स्थितः ॥
को निवर्तयितुं शक्तस्तमम्ब करुणोदधिम् ।
अथापि मातरेतत् स्यान् मानुषा विघ्नपाशकैः ॥
विनिबद्धा न गच्छन्ति गोदामप्यन्तिकस्थिताम् ।
न नमन्ति शिवं देवं न स्मरन्ति स्तुवन्ति न ॥
तथा मातः करिष्यामि तव सन्तोषहेतवे ।
संनिरोद्धुमथो क्लेशस्तव वाक्यं क्षमस्व मे ॥
ब्रह्मोवाच । ततः प्रभृति विघ्नेशो मानुषान् प्रति किञ्चन ।
विघ्नमाचरते यस्तु तमुपास्य प्रवर्तते ॥
अथो विघ्नमनादृत्य गौतमीं याति भक्तितः ।
स कृतार्थो भवेल्लोके न कृत्यमवशिष्यते ॥
विघ्नान्यनेकानि भवन्ति गेहान् ।
निर्गन्तुकामस्य नराधमस्य ।
निधाय तन्मूर्ध्नि पदं प्रयाति ।
गङ्गां न किं तेन फलं प्रलब्धम् ॥
अस्याः प्रभावं को ब्रूयाद् अपि साक्षात् सदाशिवः ।
सङ्क्षेपेण मया प्रोक्तमितिहासपदानुगम् ॥
धर्मार्थकाममोक्षाणां साधनं यच्चराचरे ।
तद् अत्र विद्यते सर्वमितिहासे सविस्तरे ॥
वेदोदितं श्रुतिसकलरहस्यमुक्तम् ।
सत्कारणं समभिधानमिदं सदैव ।
सम्यक् च दृष्टं जगतां हिताय ।
प्रोक्तं पुराणं बहुधर्मयुक्तम् ॥
अस्य श्लोकं पदं वापि भक्तितः शृणुयात् पठेत् ।
गङ्गा गङ्गेति वा वाक्यं स तु पुण्यमवाप्नुयात् ॥
कलिकलङ्कविनाशनदक्षमिदम् ।
सकलसिद्धिकरं शुभदं शिवम् ।
जगति पूज्यमभीष्टफलप्रदम् ।
गाङ्गमेतद् उदीरितमुत्तमम् ॥
साधु गौतम भद्रं ते कोऽन्योऽस्ति सदृशस्त्वया ।
य एनां गौतमीं गङ्गां दण्डकारण्यमाप्नुयात् ॥
गङ्गा गङ्गेति यो ब्रूयाद् योजनानां शतैरपि ।
मुच्यते सर्वपापेभ्यो विष्णुलोकं स गच्छति ॥
तिस्रः कोट्योऽर्धकोटी च तीर्थानि भुवनत्रये ।
तानि स्नातुं समायान्ति गङ्गायां सिंहगे गुरौ ॥
षष्टिर्वर्षसहस्राणि भागीरथ्यवगाहनम् ।
सकृद् गोदावरीस्नानं सिंहयुक्ते बृहस्पतौ ॥
इयं तु गौतमी पुत्र यत्र क्वापि ममाज्ञया ।
सर्वेषां सर्वदा नृणां स्नानान् मुक्तिं प्रदास्यति ॥
अश्वमेधसहस्राणि वाजपेयशतानि च ।
कृत्वा यत् फलमाप्नोति तद् अस्य श्रवणाद् भवेत् ॥
यस्यैतत् तिष्ठति गृहे पुराणं ब्रह्मणोदितम् ।
न भयं विद्यते तस्य कलिकालस्य नारद ॥
यस्य कस्यापि नाख्येयं पुराणमिदमुत्तमम् ।
श्रद्दधानाय शान्ताय वैष्णवाय महात्मने ॥
इदं कीर्त्यं भुक्तिमुक्ति+ ।दायकं पापनाशकम् ।
एतच्छ्रवणमात्रेण कृतकृत्यो भवेन् नरः ॥
लिखित्वा पुस्तकमिदं ब्राह्मणाय प्रयच्छति ।
सर्वपापविनिर्मुक्तः पुनर्गर्भं न संविशेत् ॥
मुनय ऊचुः । नहि नस्तृप्तिरस्तीह शृण्वतां भगवत्कथाम् ।
पुनरेव परं गुह्यं वक्तुमर्हस्यशेषतः ॥
अनन्तवासुदेवस्य न सम्यग् वर्णितं त्वया ।
श्रोतुमिच्छामहे देव विस्तरेण वदस्व नः ॥
ब्रह्मोवाच । प्रवक्ष्यामि मुनिश्रेष्ठाः सारात् सारतरं परम् ।
अनन्तवासुदेवस्य माहात्म्यं भुवि दुर्लभम् ॥
आदिकल्पे पुरा विप्रास्त्वहमव्यक्तजन्मवान् ।
विश्वकर्माणमाहूय वचनं प्रोक्तवान् इदम् ॥
वरिष्ठं देवशिल्पीन्द्रं विश्वकर्माग्रकर्मिणम् ।
प्रतिमां वासुदेवस्य कुरु शैलमयीं भुवि ॥
यां प्रेक्ष्य विधिवद् भक्ताः सेन्द्रा वै मानुषादयः ।
येन दानवरक्षोभ्यो विज्ञाय सुमहद् भयम् ॥
त्रिदिवं समनुप्राप्य सुमेरुशिखरं चिरम् ।
वासुदेवं समाराध्य निरातङ्का वसन्ति ते ॥
मम तद् वचनं श्रुत्वा विश्वकर्मा तु तत्क्षणात् ।
चकार प्रतिमां शुद्धां शङ्खचक्रगदाधराम् ॥
सर्वलक्षणसंयुक्तां पुण्डरीकायतेक्षणाम् ।
श्रीवत्सलक्ष्मसंयुक्तामत्युग्रां प्रतिमोत्तमाम् ॥
वनमालावृतोरस्कां मुकुटाङ्गदधारिणीम् ।
पीतवस्त्रां सुपीनांसां कुण्डलाभ्यामलङ्कृताम् ॥
एवं सा प्रतिमा दिव्या गुह्यमन्त्रैस्तदा स्वयम् ।
प्रतिष्ठाकालमासाद्य मयासौ निर्मिता पुरा ॥
तस्मिन् काले तदा शक्रो देवराट् खेचरैः सह ।
जगाम ब्रह्मसदनमारुह्य गजमुत्तमम् ॥
प्रसाद्य प्रतिमां शक्रः स्नानदानैः पुनः पुनः ।
प्रतिमां तां समाराध्य स्वपुरं पुनरागमत् ॥
तां समाराध्य सुचिरं यतवाक्कायमानसः ।
वृत्राद्यान् असुरान् क्रूरान् नमुचिप्रमुखान् स च ॥
निहत्य दानवान् भीमान् भुक्तवान् भुवनत्रयम् ।
द्वितीये च युगे प्राप्ते त्रेतायां राक्षसाधिपः ॥
बभूव सुमहावीर्यो दशग्रीवः प्रतापवान् ।
दश वर्षसहस्राणि निराहारो जितेन्द्रियः ॥
चचार व्रतमत्युग्रं तपः परमदुश्चरम् ।
तपसा तेन तुष्टोऽहं वरं तस्मै प्रदत्तवान् ॥
अवध्यः सर्वदेवानां स दैत्योरगरक्षसाम् ।
शापप्रहरणैरुग्रैरवध्यो यमकिङ्करैः ॥
वरं प्राप्य तदा रक्षो यक्षान् सर्वगणान् इमान् ।
धनाध्यक्षं विनिर्जित्य शक्रं जेतुं समुद्यतः ॥
सङ्ग्रामं सुमहाघोरं कृत्वा देवैः स राक्षसः ।
देवराजं विनिर्जित्य तदा इन्द्रजितेति वै ॥
राक्षसस्तत्सुतो नाम मेघनादः प्रलब्धवान् ।
अमरावतीं ततः प्राप्य देवराजगृहे शुभे ॥
ददर्शाञ्जनसङ्काशां रावणस्तु बलान्वितः ।
प्रतिमां वासुदेवस्य सर्वलक्षणसंयुताम् ॥
श्रीवत्सलक्ष्मसंयुक्तां पद्मपत्त्रायतेक्षणाम् ।
वनमालावृतोरस्कां मुकुटाङ्गदभूषिताम् ॥
शङ्खचक्रगदाहस्तां पीतवस्त्रां चतुर्भुजाम् ।
सर्वाभरणसंयुक्तां सर्वकामफलप्रदाम् ॥
विहाय रत्नसङ्घांश्च प्रतिमां शुभलक्षणाम् ।
पुष्पकेण विमानेन लङ्कां प्रास्थापयद् द्रुतम् ॥
पुराध्यक्षः स्थितः श्रीमान् धर्मात्मा स विभीषणः ।
रावणस्यानुजो मन्त्री नारायणपरायणः ॥
दृष्ट्वा तां प्रतिमां दिव्यां देवेन्द्रभवनच्युताम् ।
रोमाञ्चिततनुर्भूत्वा विस्मयं समपद्यत ॥
प्रणम्य शिरसा देवं प्रहृष्टेनान्तरात्मना ।
अद्य मे सफलं जन्म अद्य मे सफलं तपः ॥
इत्युक्त्वा स तु धर्मात्मा प्रणिपत्य मुहुर्मुहुः ।
ज्येष्ठं भ्रातरमासाद्य कृताञ्जलिरभाषत ॥
राजन् प्रतिमया त्वं मे प्रसादं कर्तुमर्हसि ।
यामाराध्य जगन्नाथ निस्तरेयं भवार्णवम् ॥
भ्रातुर्वचनमाकर्ण्य रावणस्तं तदाब्रवीत् ।
गृहाण प्रतिमां वीर त्वनया किं करोम्यहम् ॥
स्वयम्भुवं समाराध्य त्रैलोक्यं विजये त्वहम् ।
नानाश्चर्यमयं देवं सर्वभूतभवोद्भवम् ॥
विभीषणो महाबुद्धिस्तदा तां प्रतिमां शुभाम् ।
शतमष्टोत्तरं चाब्दं समाराध्य जनार्दनम् ॥
अजरामरणं प्राप्तमणिमादिगुणैर्युतम् ।
राज्यं लङ्काधिपत्यं च भोगान् भुङ्क्ते यथेप्सितान् ॥
मुनय ऊचुः । अहो नो विस्मयो जातः श्रुत्वेदं परमामृतम् ।
अनन्तवासुदेवस्य सम्भवं भुवि दुर्लभम् ॥
श्रोतुमिच्छामहे देव विस्तरेण यथातथम् ।
तस्य देवस्य माहात्म्यं वक्तुमर्हस्यशेषतः ॥
ब्रह्मोवाच । तदा स राक्षसः क्रूरो देवगन्धर्वकिंनरान् ।
लोकपालान् समनुजान् मुनिसिद्धांश्च पापकृत् ॥
विजित्य समरे सर्वान् आजहार तदङ्गनाः ।
संस्थाप्य नगरीं लङ्कां पुनः सीतार्थमोहितः ॥
शङ्कितो मृगरूपेण सौवर्णेन च रावणः ।
ततः क्रुद्धेन रामेण रणे सौमित्रिणा सह ॥
रावणस्य वधार्थाय हत्वा वालिं मनोजवम् ।
अभिषिक्तश्च सुग्रीवो युवराजोऽङ्गदस्तथा ॥
हनुमान् नलनीलश्च जाम्बवान् पनसस्तथा ।
गवयश्च गवाक्षश्च पाठीनः परमौजसः ॥
एतैश्चान्यैश्च बहुभिर्वानरैः समहाबलैः ।
समावृतो महाघोरै रामो राजीवलोचनः ॥
गिरीणां सर्वसङ्घातैः सेतुं बद्ध्वा महोदधौ ।
बलेन महता रामः समुत्तीर्य महोदधिम् ॥
सङ्ग्राममतुलं चक्रे रक्षोगणसमन्वितः ।
यमहस्तं प्रहस्तं च निकुम्भं कुम्भमेव च ॥
नरान्तकं महावीर्यं तथा चैव यमान्तकम् ।
मालाढ्यं मालिकाढ्यं च हत्वा रामस्तु वीर्यवान् ॥
पुनरिन्द्रजितं हत्वा कुम्भकर्णं सरावणम् ।
वैदेहीं चाग्निनाशोध्य दत्त्वा राज्यं विभीषणे ॥
वासुदेवं समादाय यानं पुष्पकमारुहत् ।
लीलया समनुप्रापद् अयोध्यां पूर्वपालिताम् ॥
कनिष्ठं भरतं स्नेहाच्छत्रुघ्नं भक्तवत्सलः ।
अभिषिच्य तदा रामः सर्वराज्येऽधिराजवत् ॥
पुरातनीं स्वमूर्तिं च समाराध्य ततो हरिः ।
दश वर्षसहस्राणि दश वर्षशतानि च ॥
भुक्त्वा सागरपर्यन्तां मेदिनीं स तु राघवः ।
राज्यमासाद्य सुगतिं वैष्णवं पदमाविशत् ॥
तां चापि प्रतिमां रामः समुद्रेशाय दत्तवान् ।
धन्यो रक्षयितासि त्वं तोयरत्नसमन्वितः ॥
द्वापरं युगमासाद्य यदा देवो जगत्पतिः ।
धरण्याश्चानुरोधेन भावशैथिल्यकारणात् ॥
अवतीर्णः स भगवान् वसुदेवकुले प्रभुः ।
कंसादीनां वधार्थाय सङ्कर्षणसहायवान् ॥
तदा तां प्रतिमां विप्राः सर्ववाञ्छाफलप्रदाम् ।
सर्वलोकहितार्थाय कस्यचित् कारणान्तरे ॥
तस्मिन् क्षेत्रवरे पुण्ये दुर्लभे पुरुषोत्तमे ।
उज्जहार स्वयं तोयात् समुद्रः सरितां पतिः ॥
तदा प्रभृति तत्रैव क्षेत्रे मुक्तिप्रदे द्विजाः ।
आस्ते स देवो देवानां सर्वकामफलप्रदः ॥
ये संश्रयन्ति चानन्तं भक्त्या सर्वेश्वरं प्रभुम् ।
वाङ्मनःकर्मभिर्नित्यं ते यान्ति परमं पदम् ॥
दृष्ट्वानन्तं सकृद् भक्त्या सम्पूज्य प्रणिपत्य च ।
राजसूयाश्वमेधाभ्यां फलं दशगुणं लभेत् ॥
सर्वकामसमृद्धेन कामगेन सुवर्चसा ।
विमानेनार्कवर्णेन किङ्किणीजालमालिना ॥
त्रिःसप्तकुलमुद्धृत्य दिव्यस्त्रीगणसेवितः ।
उपगीयमानो गन्धर्वैर्नरो विष्णुपुरं व्रजेत् ॥
तत्र भुक्त्वा वरान् भोगाञ् जरामरणवर्जितः ।
दिव्यरूपधरः श्रीमान् यावद् आभूतसम्प्लवम् ॥
पुण्यक्षयाद् इहायातश्चतुर्वेदी द्विजोत्तमः ।
वैष्णवं योगमास्थाय ततो मोक्षमवाप्नुयात् ॥
एवं मया त्वनन्तोऽसौ कीर्तितो मुनिसत्तमाः ।
कः शक्नोति गुणान् वक्तुं तस्य वर्षशतैरपि ॥
ब्रह्मोवाच । एवं वोऽनन्तमाहात्म्यं क्षेत्रं च पुरुषोत्तमम् ।
भुक्तिमुक्तिप्रदं नृणां मया प्रोक्तं सुदुर्लभम् ॥
यत्रास्ते पुण्डरीकाक्षः शङ्खचक्रगदाधरः ।
पीताम्बरधरः कृष्णः कंसकेशिनिषूदनः ॥
ये तत्र कृष्णं पश्यन्ति सुरासुरनमस्कृतम् ।
सङ्कर्षणं सुभद्रां च धन्यास्ते नात्र संशयः ॥
त्रैलोक्याधिपतिं देवं सर्वकामफलप्रदम् ।
ये ध्यायन्ति सदा कृष्णं मुक्तास्ते नात्र संशयः ॥
कृष्णे रताः कृष्णमनुस्मरन्ति ।
रात्रौ च कृष्णं पुनरुत्थिता ये ।
ते भिन्नदेहाः प्रविशन्ति कृष्णम् ।
हविर्यथा मन्त्रहुतं हुताशम् ॥
तस्मात् सदा मुनिश्रेष्ठाः कृष्णः कमललोचनः ।
तस्मिन् क्षेत्रे प्रयत्नेन द्रष्टव्यो मोक्षकाङ्क्षिभिः ॥
शयनोत्थापने कृष्णं ये पश्यन्ति मनीषिणः ।
हलायुधं सुभद्रां च हरेः स्थानं व्रजन्ति ते ॥
सर्वकालेऽपि ये भक्त्या पश्यन्ति पुरुषोत्तमम् ।
रौहिणेयं सुभद्रां च विष्णुलोकं व्रजन्ति ते ॥
आस्ते यश्चतुरो मासान् वार्षिकान् पुरुषोत्तमे ।
पृथिव्यास्तीर्थयात्रायाः फलं प्राप्नोति चाधिकम् ॥
ये सर्वकालं तत्रैव निवसन्ति मनीषिणः ।
जितेन्द्रिया जितक्रोधा लभन्ते तपसः फलम् ॥
तपस्तप्त्वान्यतीर्थेषु वर्षाणामयुतं नरः ।
यद् आप्नोति तद् आप्नोति मासेन पुरुषोत्तमे ॥
तपसा ब्रह्मचर्येण सङ्गत्यागेन यत् फलम् ।
तत् फलं सततं तत्र प्राप्नुवन्ति मनीषिणः ॥
सर्वतीर्थेषु यत् पुण्यं स्नानदानेन कीर्तितम् ।
तत् फलं सततं तत्र प्राप्नुवन्ति मनीषिणः ॥
सम्यक् तीर्थेन यत् प्रोक्तं व्रतेन नियमेन च ।
तत् फलं लभते तत्र प्रत्यहं प्रयतः शुचिः ॥
यस्तु नानाविधैर्यज्ञैर्यत् फलं लभते नरः ।
तत् फलं लभते तत्र प्रत्यहं संयतेन्द्रियः ॥
देहं त्यजन्ति पुरुषास्तत्र ये पुरुषोत्तमे ।
कल्पवृक्षं समासाद्य मुक्तास्ते नात्र संशयः ॥
वटसागरयोर्मध्ये ये त्यजन्ति कलेवरम् ।
ते दुर्लभं परं मोक्षं प्राप्नुवन्ति न संशयः ॥
अनिच्छन्न् अपि यस्तत्र प्राणांस्त्यजति मानवः ।
सोऽपि दुःखविनिर्मुक्तो मुक्तिं प्राप्नोति दुर्लभाम् ॥
कृमिकीटपतङ्गाद्यास्तिर्यग्योनिगताश्च ये ।
तत्र देहं परित्यज्य ते यान्ति परमां गतिम् ॥
भ्रान्तिं लोकस्य पश्यध्वमन्यतीर्थं प्रति द्विजाः ।
पुरुषाख्येन यत् प्राप्तमन्यतीर्थफलादिकम् ॥
सकृत् पश्यति यो मर्त्यः श्रद्धया पुरुषोत्तमम् ।
पुरुषाणां सहस्रेषु स भवेद् उत्तमः पुमान् ॥
प्रकृतेः स परो यस्मात् पुरुषाद् अपि चोत्तमः ।
तस्माद् वेदे पुराणे च लोकेऽस्मिन् पुरुषोत्तमः ॥
योऽसौ पुराणे वेदान्ते परमात्मेत्युदाहृतः ।
आस्ते विश्वोपकाराय तेनासौ पुरुषोत्तमः ॥
पाथे श्मशाने गृहमण्डपे वा ।
रथ्याप्रदेशेष्वपि यत्र कुत्र ।
इच्छन्न् अनिच्छन्न् अपि तत्र देहम् ।
सन्त्यज्य मोक्षं लभते मनुष्यः ॥
तस्मात् सर्वप्रयत्नेन तस्मिन् क्षेत्रे द्विजोत्तमाः ।
देहत्यागो नरैः कार्यः सम्यङ् मोक्षाभिकाङ्क्षिभिः ॥
पुरुषाख्यस्य माहात्म्यं न भूतं न भविष्यति ।
त्यक्त्वा यत्र नरो देहं मुक्तिं प्राप्नोति दुर्लभाम् ॥
गुणानामेकदेशोऽयं मया क्षेत्रस्य कीर्तितः ।
कः समस्तान् गुणान् वक्तुं शक्तो वर्षशतैरपि ॥
यदि यूयं मुनिश्रेष्ठा मोक्षमिच्छथ शाश्वतम् ।
तस्मिन् क्षेत्रवरे पुण्ये निवसध्वमतन्द्रिताः ॥
व्यास उवाच । ते तस्य वचनं श्रुत्वा ब्रह्मणोऽव्यक्तजन्मनः ।
निवासं चक्रिरे तत्र अवापुः परमं पदम् ॥
तस्माद् यूयं प्रयत्नेन निवसध्वं द्विजोत्तमाः ।
पुरुषाख्ये वरे क्षेत्रे यदि मुक्तिमभीप्सथ ॥
व्यास उवाच । तस्मिन् क्षेत्रे मुनिश्रेष्ठाः सर्वसत्त्वसुखावहे ।
धर्मार्थकाममोक्षाणां फलदे पुरुषोत्तमे ॥
कण्डुर्नाम महातेजा ऋषिः परमधार्मिकः ।
सत्यवादी शुचिर्दान्तः सर्वभूतहिते रतः ॥
जितेन्द्रियो जितक्रोधो वेदवेदाङ्गपारगः ।
अवाप परमां सिद्धिमाराध्य पुरुषोत्तमम् ॥
अन्येऽपि तत्र संसिद्धा मुनयः संशितव्रताः ।
सर्वभूतहिता दान्ता जितक्रोधा विमत्सराः ॥
मुनय ऊचुः । कोऽसौ कण्डुः कथं तत्र जगाम परमां गतिम् ।
श्रोतुमिच्छामहे तस्य चरितं ब्रूहि सत्तम ॥
व्यास उवाच । शृणुध्वं मुनिशार्दूलाः कथां तस्य मनोहराम् ।
प्रवक्ष्यामि समासेन मुनेस्तस्य विचेष्टितम् ॥
पवित्रे गोमतीतीरे विजने सुमनोहरे ।
कन्दमूलफलैः पूर्णे समित्पुष्पकुशान्वितैः ॥
नानाद्रुमलताकीर्णे नानापुष्पोपशोभिते ।
नानापक्षिरुते रम्ये नानामृगगणान्विते ॥
तत्राश्रमपदं कण्डोर्बभूव मुनिसत्तमाः ।
सर्वर्तुफलपुष्पाढ्यं कदलीखण्डमण्डितम् ॥
तपस्तेपे मुनिस्तत्र सुमहत् परमाद्भुतम् ।
व्रतोपवासैर्नियमैः स्नानमौनसुसंयमैः ॥
ग्रीष्मे पञ्चतपा भूत्वा वर्षासु स्थण्डिलेशयः ।
आर्द्रवासास्तु हेमन्ते स तेपे सुमहत् तपः ॥
दृष्ट्वा तु तपसो वीर्यं मुनेस्तस्य सुविस्मिताः ।
बभूवुर्देवगन्धर्वाः सिद्धविद्याधरास्तथा ॥
भूमिं तथान्तरिक्षं च दिवं च मुनिसत्तमाः ।
कण्डुः सन्तापयामास त्रैलोक्यं तपसो बलात् ॥
अहोऽस्य परमं धैर्यमहोऽस्य परमं तपः ।
इत्यब्रुवंस्तदा दृष्ट्वा देवास्तं तपसि स्थितम् ॥
मन्त्रयामासुरव्यग्राः शक्रेण सहितास्तदा ।
भयात् तस्य समुद्विग्नास्तपोविघ्नमभीप्सवः ॥
ज्ञात्वा तेषामभिप्रायं शक्रस्त्रिभुवनेश्वरः ।
प्रम्लोचाख्यां वरारोहां रूपयौवनगर्विताम् ॥
सुमध्यां चारुजङ्घां तां पीनश्रोणिपयोधराम् ।
सर्वलक्षणसम्पन्नां प्रोवाच फलसूदनः ॥
शक्र उवाच । प्रम्लोचे गच्छ शीघ्रं त्वं यदासौ तप्यते मुनिः ।
विघ्नार्थं तस्य तपसः क्षोभयस्वांशु सुप्रभे ॥
प्रम्लोचोवाच । तव वाक्यं सुरश्रेष्ठ करोमि सततं प्रभो ।
किन्तु शङ्का ममैवात्र जीवितस्य च संशयः ॥
बिभेमि तं मुनिवरं ब्रह्मचर्यव्रते स्थितम् ।
अत्युग्रं दीप्ततपसं ज्वलनार्कसमप्रभम् ॥
ज्ञात्वा मां स मुनिः क्रोधाद् विघ्नार्थं समुपागताम् ।
कण्डुः परमतेजस्वी शापं दास्यति दुःसहम् ॥
उर्वशी मेनका रम्भा घृताची पुञ्जिकस्थला ।
विश्वाची सहजन्या च पूर्वचित्तिस्तिलोत्तमा ॥
अलम्बुषा मिश्रकेशी शशिलेखा च वामना ।
अन्याश्चाप्सरसः सन्ति रूपयौवनगर्विताः ॥
सुमध्याश्चारुवदनाः पीनोन्नतपयोधराः ।
कामप्रधानकुशलास्तास्तत्र संनियोजय ॥
ब्रह्मोवाच । तस्यास्तद् वचनं श्रुत्वा पुनः प्राह शचीपतिः ।
तिष्ठन्तु नाम चान्यास्तास्त्वं चात्र कुशला शुभे ॥
कामं वसन्तं वायुं च सहायार्थे ददामि ते ।
तैः सार्धं गच्छ सुश्रोणि यत्रास्ते स महामुनिः ॥
शक्रस्य वचनं श्रुत्वा तदा सा चारुलोचना ।
जगामाकाशमार्गेण तैः सार्धं चाश्रमं मुनेः ॥
गत्वा सा तत्र रुचिरं ददर्श वनमुत्तमम् ।
मुनिं च दीप्ततपसमाश्रमस्थमकल्मषम् ॥
अपश्यत् सा वनं रम्यं तैः सार्धं नन्दनोपमम् ।
सर्वर्तुवरपुष्पाढ्यं शाखामृगगणाकुलम् ॥
पुण्यं पद्मबलोपेतं सपल्लवमहाबलम् ।
श्रोत्ररम्यान् सुमधुराञ् शब्दान् खगमुखेरितान् ॥
सर्वर्तुफलभाराढ्यान् सर्वर्तुकुसुमोज्ज्वलान् ।
अपश्यत् पादपांश्चैव विहङ्गैरनुनादितान् ॥
आम्रान् आम्रातकान् भव्यान् नारिकेरान् सतिन्दुकान् ।
अथ बिल्वांस्तथा जीवान् दाडिमान् बीजपूरकान् ॥
पनसांल्लकुचान् नीपाञ् शिरीषान् सुमनोहरान् ।
पारावतांस्तथा कोलान् अरिमेदाम्लवेतसान् ॥
भल्लातकान् आमलकाञ् शतपर्णांश्च किंशुकान् ।
इङ्गुदान् करवीरांश्च हरीतकीविभीतकान् ॥
एतान् अन्यांश्च सा वृक्षान् ददर्श पृथुलोचना ।
तथैवाशोकपुंनाग+ ।केतकीबकुलान् अथ ॥
पारिजातान् कोविदारान् मन्दारेन्दीवरांस्तथा ।
पाटलाः पुष्पिता रम्या देवदारुद्रुमांस्तथा ॥
शालांस्तालांस्तमालांश्च निचुलांल्लोमकांस्तथा ।
अन्यांश्च पादपश्रेष्ठान् अपश्यत् फलपुष्पितान् ॥
चकोरैः शतपत्त्रैश्च भृङ्गराजैस्तथा शुकैः ।
कोकिलैः कलविङ्कैश्च हारीतैर्जीवजीवकैः ॥
प्रियपुत्रैश्चातकैश्च तथान्यैर्विविधैः खगैः ।
श्रोत्ररम्यं सुमधुरं कूजद्भिश्चाप्यधिष्ठितम् ॥
सरांसि च मनोज्ञानि प्रसन्नसलिलानि च ।
कुमुदैः पुण्डरीकैश्च तथा नीलोत्पलैः शुभैः ॥
कह्लारैः कमलैश्चैव आचितानि समन्ततः ।
कादम्बैश्चक्रवाकैश्च तथैव जलकुक्कुटैः ॥
कारण्डवैर्बकैर्हंसैः कूर्मैर्मद्गुभिरेव च ।
एतैश्चान्यैश्च कीर्णानि समन्ताज्जलचारिभिः ॥
क्रमेणैव तथा सा तु वनं बभ्राम तैः सह ।
एवं दृष्ट्वा वनं रम्यं तैः सार्धं परमाद्भुतम् ॥
विस्मयोत्फुल्लनयना सा बभूव वराङ्गना ।
प्रोवाच वायुं कामं च वसन्तं च द्विजोत्तमाः ॥
प्रम्लोचोवाच । कुरुध्वं मम साहाय्यं यूयं सर्वे
पृथक् पृथक् ॥
ब्रह्मोवाच । एवमुक्त्वा तदा सा तु तथेत्युक्ता सुरैर्द्विजाः ।
प्रत्युवाचाद्य यास्यामि यत्रासौ संस्थितो मुनिः ॥
अद्य तं देहयन्तारं प्रयुक्तेन्द्रियवाजिनम् ।
स्मरशस्त्रगलद्रश्मिं करिष्यामि कुसारथिम् ॥
ब्रह्मा जनार्दनो वापि यदि वा नीललोहितः ।
तथाप्यद्य करिष्यामि कामबाणक्षतान्तरम् ॥
इत्युक्त्वा प्रययौ साथ यत्रासौ तिष्ठते मुनिः ।
मुनेस्तपःप्रभावेण प्रशान्तश्वापदाश्रमम् ॥
सा पुंस्कोकिलमाधुर्ये नदीतीरे व्यवस्थिता ।
स्तोकमात्रं स्थिता तस्माद् अगायत वराप्सराः ॥
ततो वसन्तः सहसा बलं समकरोत् तदा ।
कोकिलारावमधुरमकालिकमनोहरम् ॥
ववौ गन्धवहश्चैव मलयाद्रिनिकेतनः ।
पुष्पान् उच्चावचान् मेध्यान् पातयंश्च शनैः शनैः ॥
पुष्पबाणधरश्चैव गत्वा तस्य समीपतः ।
मुनेश्च क्षोभयामास कामस्तस्यापि मानसम् ॥
ततो गीतध्वनिं श्रुत्वा मुनिर्विस्मितमानसः ।
जगाम यत्र सा सुभ्रूः कामबाणप्रपीडितः ॥
दृष्ट्वा तामाह सन्दृष्टो विस्मयोत्फुल्ललोचनः ।
भ्रष्टोत्तरीयो विकलः पुलकाञ्चितविग्रहः ॥
ऋषिरुवाच । कासि कस्यासि सुश्रोणि सुभगे चारुहासिनि ।
मनो हरसि मे सुभ्रु ब्रूहि सत्यं सुमध्यमे ॥
प्रम्लोचोवाच । तव कर्मकरा चाहं पुष्पार्थमहमागता ।
आदेशं देहि मे क्षिप्रं किं करोमि तवाज्ञया ॥
व्यास उवाच । श्रुत्वैवं वचनं तस्यास्त्यक्त्वा धैर्यं विमोहितः ।
आदाय हस्ते तां बालां प्रविवेश स्वमाश्रमम् ॥
ततः कामश्च वायुश्च वसन्तश्च द्विजोत्तमाः ।
जग्मुर्यथागतं सर्वे कृतकृत्यास्त्रिविष्टपम् ॥
शशंसुश्च हरिं गत्वा तस्यास्तस्य च चेष्टितम् ।
श्रुत्वा शक्रस्तदा देवाः प्रीताः सुमनसोऽभवन् ॥
स च कण्डुस्तया सार्धं प्रविशन्न् एव चाश्रमम् ।
आत्मनः परमं रूपं चकार मदनाकृति ॥
रूपयौवनसम्पन्नमतीव सुमनोहरम् ।
दिव्यालङ्कारसंयुक्तं षोडशवत्सराकृति ॥
दिव्यवस्त्रधरं कान्तं दिव्यस्रग्गन्धभूषितम् ।
सर्वोपभोगसम्पन्नं सहसा तपसो बलात् ॥
दृष्ट्वा सा तस्य तद् वीर्यं परं विस्मयमागता ।
अहोऽस्य तपसो वीर्यमित्युक्त्वा मुदिताभवत् ॥
स्नानं सन्ध्यां जपं होमं स्वाध्यायं देवतार्चनम् ।
व्रतोपवासनियमं ध्यानं च मुनिसत्तमाः ॥
त्यक्त्वा स रेमे मुदितस्तया सार्धमहर्निशम् ।
मन्मथाविष्टहृदयो न बुबोध तपःक्षयम् ॥
सन्ध्यारात्रिदिवापक्ष+ ंआसर्त्वयनहायनम् ।
न बुबोध गतं कालं विषयासक्तमानसः ॥
सा च तं कामजैर्भावैर्विदग्धा रहसि द्विजाः ।
वरयामास सुश्रोणिः प्रलापकुशला तदा ॥
एवं कण्डुस्तया सार्धं वर्षाणामधिकं शतम् ।
अतिष्ठन् मन्दरद्रोण्यां ग्राम्यधर्मरतो मुनिः ॥
सा तं प्राह महाभागं गन्तुमिच्छाम्यहं दिवम् ।
प्रसादसुमुखो ब्रह्मन्न् अनुज्ञातुं त्वमर्हसि ॥
तयैवमुक्तः स मुनिस्तस्यामासक्तमानसः ।
दिनानि कतिचिद् भद्रे स्थीयतामित्यभाषत ॥
एवमुक्ता ततस्तेन साग्रं वर्षशतं पुनः ।
बुभुजे विषयांस्तन्वी तेन सार्धं महात्मना ॥
अनुज्ञां देहि भगवन् व्रजामि त्रिदशालयम् ।
उक्तस्तयेति स पुनः स्थीयतामित्यभाषत ॥
पुनर्गते वर्षशते साधिके सा शुभानना ।
याम्यहं त्रिदिवं ब्रह्मन् प्रणयस्मितशोभनम् ॥
उक्तस्तयैवं स मुनिः पुनराहायतेक्षणाम् ।
इहास्यतां मया सुभ्रु चिरं कालं गमिष्यसि ॥
तच्छापभीता सुश्रोणी सह तेनर्षिणा पुनः ।
शतद्वयं किञ्चिद् ऊनं वर्षाणां समतिष्ठत ॥
गमनाय महाभागो देवराजनिवेशनम् ।
प्रोक्तः प्रोक्तस्तया तन्व्या स्थीयतामित्यभाषत ॥
तस्य शापभयाद् भीरुर्दाक्षिण्येन च दक्षिणा ।
प्रोक्ता प्रणयभङ्गार्ति+ ।वेदिनी न जहौ मुनिम् ॥
तया च रमतस्तस्य परमर्षेरहर्निशम् ।
नवं नवमभूत् प्रेम मन्मथासक्तचेतसः ॥
एकदा तु त्वरायुक्तो निश्चक्रामोटजान् मुनिः ।
निष्क्रामन्तं च कुत्रेति गम्यते प्राह सा शुभा ॥
इत्युक्तः स तया प्राह परिवृत्तमहः शुभे ।
सन्ध्योपास्तिं करिष्यामि क्रियालोपोऽन्यथा भवेत् ॥
ततः प्रहस्य मुदिता सा तं प्राह महामुनिम् ।
किमद्य सर्वधर्मज्ञ परिवृत्तमहस्तव ।
गतमेतन् न कुरुते विस्मयं कस्य कथ्यते ॥
मुनिरुवाच । प्रातस्त्वमागता भद्रे नदीतीरमिदं शुभम् ।
मया दृष्टासि सुश्रोणि प्रविष्टा च ममाश्रमम् ॥
इयं च वर्तते सन्ध्या परिणाममहो गतम् ।
अवहासः किमर्थोऽयं सद्भावः कथ्यतां मम ॥
प्रम्लोचोवाच । प्रत्यूषस्यागता ब्रह्मन् सत्यमेतन् न मे मृषा ।
किन्त्वद्य तस्य कालस्य गतान्यब्दशतानि ते ॥
ततः ससाध्वसो विप्रस्तां पप्रच्छायतेक्षणाम् ।
कथ्यतां भीरु कः कालस्त्वया मे रमतः सदा ॥
प्रम्लोचोवाच । सप्तोत्तराण्यतीतानि नववर्षशतानि च ।
मासाश्च षट् तथैवान्यत् समतीतं दिनत्रयम् ॥
ऋषिरुवाच । सत्यं भीरु वदस्येतत् परिहासोऽथवा शुभे ।
दिनमेकमहं मन्ये त्वया सार्धमिहोषितम् ॥
प्रम्लोचोवाच । वदिष्याम्यनृतं ब्रह्मन् कथमत्र तवान्तिके ।
विशेषाद् अद्य भवता पृष्टा मार्गानुगामिना ॥
व्यास उवाच । निशम्य तद् वचस्तस्याः स मुनिर्द्विजसत्तमाः ।
धिग् धिङ् मामित्यनाचारं विनिन्द्यात्मानमात्मना ॥
मुनिरुवाच । तपांसि मम नष्टानि हतं ब्रह्मविदां धनम् ।
हृतो विवेकः केनापि योषिन् मोहाय निर्मिता ॥
ऊर्मिषट्कातिगं ब्रह्म ज्ञेयमात्मजयेन मे ।
गतिरेषा कृता येन धिक् तं काममहाग्रहम् ॥
व्रतानि सर्ववेदाश्च कारणान्यखिलानि च ।
नरकग्राममार्गेण कामेनाद्य हतानि मे ॥
विनिन्द्येत्थं स धर्मज्ञः स्वयमात्मानमात्मना ।
तामप्सरसमासीनामिदं वचनमब्रवीत् ।
ऋषिरुवाच । गच्छ पापे यथाकामं यत् कार्यं तत् त्वया कृतम् ।
देवराजस्य यत् क्षोभं कुर्वन्त्या भावचेष्टितैः ॥
न त्वां करोम्यहं भस्म क्रोधतीव्रेण वह्निना ।
सतां साप्तपदं मैत्र्यमुषितोऽहं त्वया सह ॥
अथवा तव दोषः कः किं वा कुर्यामहं तव ।
ममैव दोषो नितरां येनाहमजितेन्द्रियः ॥
यथा शक्रप्रियार्थिन्या कृतो मत्तपसो व्ययः ।
त्वया दृष्टिमहामोह+ ंअनुनाहं जुगुप्सितः ॥
व्यास उवाच । यावद् इत्थं स विप्रर्षिस्तां ब्रवीति सुमध्यमाम् ।
तावत् स्खलत्स्वेदजला सा बभूवातिवेपथुः ॥
प्रवेपमानां स च तां स्विन्नगात्रलतां सतीम् ।
गच्छ गच्छेति सक्रोधमुवाच मुनिसत्तमः ॥
सा तु निर्भर्त्सिता तेन विनिष्क्रम्य तदाश्रमात् ।
आकाशगामिनी स्वेदं ममार्ज तरुपल्लवैः ॥
वृक्षाद् वृक्षं ययौ बाला उदग्रारुणपल्लवैः ।
निर्ममार्ज च गात्राणि गलत्स्वेदजलानि वै ॥
ऋषिणा यस्तदा गर्भस्तस्या देहे समाहितः ।
निर्जगाम सरोमाञ्चस्वेदरूपी तदङ्गतः ॥
तं वृक्षा जगृहुर्गर्भमेकं चक्रे च मारुतः ।
सोमेनाप्यायितो गोभिः स तदा ववृद्धे शनैः ॥
मारिषा नाम कन्याभूद् वृक्षाणां चारुलोचना ।
प्राचेतसानां सा भार्या दक्षस्य जननी द्विजाः ॥
स चापि भगवान् कण्डुः क्षीणे तपसि सत्तमः ।
पुरुषोत्तमाख्यं भो विप्रा विष्णोरायतनं ययौ ॥
ददर्श परमं क्षेत्रं मुक्तिदं भुवि दुर्लभम् ।
दक्षिणस्योदधेस्तीरे सर्वकामफलप्रदम् ॥
सुरम्यं वालुकाकीर्णं केतकीवनशोभितम् ।
नानाद्रुमलताकीर्णं नानापक्षिरुतं शिवम् ॥
सर्वत्र सुखसञ्चारं सर्वर्तुकुसुमान्वितम् ।
सर्वसौख्यप्रदं नृणां धन्यं सर्वगुणाकरम् ॥
भृग्वाद्यैः सेवितं पूर्वं मुनिसिद्धवरैस्तथा ।
गन्धर्वैः किंनरैर्यक्षैस्तथान्यैर्मोक्षकाङ्क्षिभिः ॥
ददर्श च हरिं तत्र देवैः सर्वैरलङ्कृतम् ।
ब्राह्मणाद्यैस्तथा वर्णैराश्रमस्थैर्निषेवितम् ॥
दृष्ट्वैव स तदा क्षेत्रं देवं च पुरुषोत्तमम् ।
कृतकृत्यमिवात्मानं मेने स मुनिसत्तमः ॥
तत्रैकाग्रमना भूत्वा चकाराराधनं हरेः ।
ब्रह्मपारमयं कुर्वञ् जपमेकाग्रमानसः ।
ऊर्ध्वबाहुर्महायोगी स्थित्वासौ मुनिसत्तमः ॥
मुनय ऊचुः । ब्रह्मपारं मुने श्रोतुमिच्छामः परमं शुभम् ।
जपता कण्डुना देवो येनाराध्यत केशवः ॥
व्यास उवाच । पारं परं विष्णुरपारपारः ।
परः परेभ्यः परमात्मरूपः ।
स ब्रह्मपारः परपारभूतः ।
परः पराणामपि पारपारः ॥
स कारणं कारणसंश्रितोऽपि ।
तस्यापि हेतुः परहेतुहेतुः ।
कार्योऽपि चैष सह कर्मकर्तृ+ ।
रूपैरनेकैरवतीह सर्वम् ॥
ब्रह्म प्रभुर्ब्रह्म स सर्वभूतो ।
ब्रह्म प्रजानां पतिरच्युतोऽसौ ।
ब्रह्माव्ययं नित्यमजं स विष्णुर्।
अपक्षयाद्यैरखिलैरसङ्गः ॥
ब्रह्माक्षरमजं नित्यं यथासौ पुरुषोत्तमः ।
तथा रागादयो दोषाः प्रयान्तु प्रशमं मम ॥
व्यास उवाच । श्रुत्वा तस्य मुनेर्जाप्यं ब्रह्मपारं द्विजोत्तमाः ।
भक्तिं च परमां ज्ञात्वा सुदृढां पुरुषोत्तमः ॥
प्रीत्या स परया देवस्तदासौ भक्तवत्सलः ।
गत्वा तस्य समीपं तु प्रोवाच मधुसूदनः ॥
मेघगम्भीरया वाचा दिशः संनादयन्न् इव ।
आरुह्य गरुडं विप्रा विनताकुलनन्दनम् ॥
श्रीभगवान् उवाच । मुने ब्रूहि परं कार्यं यत् ते मनसि वर्तते ।
वरदोऽहमनुप्राप्तो वरं वरय सुव्रत ॥
श्रुत्वैवं वचनं तस्य देवदेवस्य चक्रिणः ।
चक्षुरुन्मील्य सहसा ददर्श पुरतो हरिम् ॥
अतसीपुष्पसङ्काशं पद्मपत्त्रायतेक्षणम् ।
शङ्खचक्रगदापाणिं मुकुटाङ्गदधारिणम् ॥
चतुर्बाहुमुदाराङ्गं पीतवस्त्रधरं शुभम् ।
श्रीवत्सलक्ष्मसंयुक्तं वनमालाविभूषितम् ॥
सर्वलक्षणसंयुक्तं सर्वरत्नविभूषितम् ।
दिव्यचन्दनलिप्ताङ्गं दिव्यमाल्यविभूषितम् ॥
ततः स विस्मयाविष्टो रोमाञ्चिततनूरुहः ।
दण्डवत् प्रणिपत्योर्व्यां प्रणाममकरोत् तदा ॥
अद्य मे सफलं जन्म अद्य मे सफलं तपः ।
इत्युक्त्वा मुनिशार्दूलास्तं स्तोतुमुपचक्रमे ॥
कण्डुरुवाच । नारायण हरे कृष्ण श्रीवत्साङ्क जगत्पते ।
जगद्बीज जगद्धाम जगत्साक्षिन् नमोऽस्तु ते ॥
अव्यक्त जिष्णो प्रभव प्रधानपुरुषोत्तम ।
पुण्डरीकाक्ष गोविन्द लोकनाथ नमोऽस्तु ते ॥
हिरण्यगर्भ श्रीनाथ पद्मनाथ सनातन ।
भूगर्भ ध्रुव ईशान हृषीकेश नमोऽस्तु ते ॥
अनाद्यन्तामृताजेय जय त्वं जयतां वर ।
अजिताखण्ड श्रीकृष्ण श्रीनिवास नमोऽस्तु ते ॥
पर्जन्यधर्मकर्ता च दुष्पार दुरधिष्ठित ।
दुःखार्तिनाशन हरे जलशायिन् नमोऽस्तु ते ॥
भूतपाव्यक्त भूतेश भूततत्त्वैरनाकुल ।
भूताधिवास भूतात्मन् भूतगर्भ नमोऽस्तु ते ॥
यज्ञयज्वन् यज्ञधर यज्ञधाताभयप्रद ।
यज्ञगर्भ हिरण्याङ्ग पृश्निगर्भ नमोऽस्तु ते ॥
क्षेत्रज्ञः क्षेत्रभृत् क्षेत्री क्षेत्रहा क्षेत्रकृद् वशी ।
क्षेत्रात्मन् क्षेत्ररहित क्षेत्रस्रष्ट्रे नमोऽस्तु ते ॥
गुणालय गुणावास गुणाश्रय गुणावह ।
गुणभोक्तृ गुणाराम गुणत्यागिन् नमोऽस्तु ते ॥
त्वं विष्णुस्त्वं हरिश्चक्री त्वं जिष्णुस्त्वं जनार्दनः ।
त्वं भूतस्त्वं वषट्कारस्त्वं भव्यस्त्वं भवत्प्रभुः ॥
त्वं भूतकृत् त्वमव्यक्तस्त्वं भवो भूतभृद् भवान् ।
त्वं भूतभावनो देवस्त्वामाहुरजमीश्वरम् ॥
त्वमनन्तः कृतज्ञस्त्वं प्रकृतिस्त्वं वृषाकपिः ।
त्वं रुद्रस्त्वं दुराधर्षस्त्वममोघस्त्वमीश्वरः ॥
त्वं विश्वकर्मा जिष्णुस्त्वं त्वं शम्भुस्त्वं वृषाकृतिः ।
त्वं शङ्करस्त्वमुशना त्वं सत्यं त्वं तपो जनः ॥
त्वं विश्वजेता त्वं शर्म त्वं शरण्यस्त्वमक्षरम् ।
त्वं शम्भुस्त्वं स्वयम्भूश्च त्वं ज्येष्ठस्त्वं
परायणः ॥
त्वमादित्यस्त्वमोङ्कारस्त्वं प्राणस्त्वं तमिस्रहा ।
त्वं पर्जन्यस्त्वं प्रथितस्त्वं वेधास्त्वं सुरेश्वरः ॥
त्वम् ऋग् यजुः साम चैव त्वमात्मा सम्मतो भवान् ।
त्वमग्निस्त्वं च पवनस्त्वमापो वसुधा भवान् ॥
त्वं स्रष्टा त्वं तथा भोक्ता होता त्वं च हविः क्रतुः ।
त्वं प्रभुस्त्वं विभुः श्रेष्ठस्त्वं लोकपतिरच्युतः ॥
त्वं सर्वदर्शनः श्रीमांस्त्वं सर्वदमनोऽरिहा ।
त्वमहस्त्वं तथा रात्रिस्त्वामाहुर्वत्सरं बुधाः ॥
त्वं कालस्त्वं कला काष्ठा त्वं मुहूर्तः क्षणा लवाः ।
त्वं बालस्त्वं तथा वृद्धस्त्वं पुमान् स्त्री नपुंसकः ॥
त्वं विश्वयोनिस्त्वं चक्षुस्त्वं स्थाणुस्त्वं शुचिश्रवाः ।
त्वं शाश्वतस्त्वमजितस्त्वमुपेन्द्रस्त्वमुत्तमः ॥
त्वं सर्वविश्वसुखदस्त्वं वेदाङ्गं त्वमव्ययः ।
त्वं वेदवेदस्त्वं धाता विधाता त्वं समाहितः ॥
त्वं जलनिधिरामूलं त्वं धाता त्वं पुनर्वसुः ।
त्वं वैद्यस्त्वं धृतात्मा च त्वमतीन्द्रियगोचरः ॥
त्वमग्रणीर्ग्रामणीस्त्वं त्वं सुपर्णस्त्वमादिमान् ।
त्वं सङ्ग्रहस्त्वं सुमहत् त्वं धृतात्मा त्वमच्युतः ॥
त्वं यमस्त्वं च नियमस्त्वं प्रांशुस्त्वं चतुर्भुजः ।
त्वमेवान्नान्तरात्मा त्वं परमात्मा त्वमुच्यते ॥
त्वं गुरुस्त्वं गुरुतमस्त्वं वामस्त्वं प्रदक्षिणः ।
त्वं पिप्पलस्त्वमगमस्त्वं व्यक्तस्त्वं प्रजापतिः ॥
हिरण्यनाभस्त्वं देवस्त्वं शशी त्वं प्रजापतिः ।
अनिर्देश्यवपुस्त्वं वै त्वं यमस्त्वं सुरारिहा ॥
त्वं च सङ्कर्षणो देवस्त्वं कर्ता त्वं सनातनः ।
त्वं वासुदेवोऽमेयात्मा त्वमेव गुणवर्जितः ॥
त्वं ज्येष्ठस्त्वं वरिष्ठस्त्वं त्वं सहिष्णुश्च माधवः ।
सहस्रशीर्षा त्वं देवस्त्वमव्यक्तः सहस्रदृक् ॥
सहस्रपादस्त्वं देवस्त्वं विराट् त्वं सुरप्रभुः ।
त्वमेव तिष्ठसे भूयो देवदेव दशाङ्गुलः ॥
यद् भूतं तत् त्वमेवोक्तः पुरुषः शक्र उत्तमः ।
यद् भाव्यं तत् त्वमीशानस्त्वम् ऋतस्त्वं तथामृतः ॥
त्वत्तो रोहत्ययं लोको महीयांस्त्वमनुत्तमः ।
त्वं ज्यायान् पुरुषस्त्वं च त्वं देव दशधा स्थितः ॥
विश्वभूतश्चतुर्भागो नवभागोऽमृतो दिवि ।
नवभागोऽन्तरिक्षस्थः पौरुषेयः सनातनः ॥
भागद्वयं च भूसंस्थं चतुर्भागोऽप्यभूद् इह ।
त्वत्तो यज्ञाः सम्भवन्ति जगतो वृष्टिकारणम् ॥
त्वत्तो विराट् समुत्पन्नो जगतो हृदि यः पुमान् ।
सोऽतिरिच्यत भूतेभ्यस्तेजसा यशसा श्रिया ॥
त्वत्तः सुराणामाहारः पृषदाज्यमजायत ।
ग्राम्यारण्याश्चौषधयस्त्वत्तः पशुमृगादयः ॥
ध्येयध्यानपरस्त्वं च कृतवान् असि चौषधीः ।
त्वं देवदेव सप्तास्य कालाख्यो दीप्तविग्रहः ॥
जङ्गमाजङ्गमं सर्वं जगद् एतच्चराचरम् ।
त्वत्तः सर्वमिदं जातं त्वयि सर्वं प्रतिष्ठितम् ॥
अनिरुद्धस्त्वं माधवस्त्वं प्रद्युम्नः सुरारिहा ।
देव सर्वसुरश्रेष्ठ सर्वलोकपरायण ॥
त्राहि मामरविन्दाक्ष नारायण नमोऽस्तु ते ।
नमस्ते भगवन् विष्णो नमस्ते पुरुषोत्तम ॥
नमस्ते सर्वलोकेश नमस्ते कमलालय ।
गुणालय नमस्तेऽस्तु नमस्तेऽस्तु गुणाकर ॥
वासुदेव नमस्तेऽस्तु नमस्तेऽस्तु सुरोत्तम ।
जनार्दन नमस्तेऽस्तु नमस्तेऽस्तु सनातन ॥
नमस्ते योगिनां गम्य योगावास नमोऽस्तु ते ।
गोपते श्रीपते विष्णो नमस्तेऽस्तु मरुत्पते ॥
जगत्पते जगत्सूते नमस्ते ज्ञानिनां पते ।
दिवस्पते नमस्तेऽस्तु नमस्तेऽस्तु महीपते ॥
नमस्ते मधुहन्त्रे च नमस्ते पुष्करेक्षण ।
कैटभघ्न नमस्तेऽस्तु सुब्रह्मण्य नमोऽस्तु ते ॥
नमोऽस्तु ते महामीन श्रुतिपृष्ठधराच्युत ।
समुद्रसलिलक्षोभ पद्मजाह्लादकारिणे ॥
अश्वशीर्ष महाघोण महापुरुषविग्रह ।
मधुकैटभहन्त्रे च नमस्ते तुरगानन ॥
महाकमठभोगाय पृथिव्युद्धरणाय च ।
विधृताद्रिस्वरूपाय महाकूर्माय ते नमः ॥
नमो महावराहाय पृथिव्युद्धारकारिणे ।
नमश्चादिवराहाय विश्वरूपाय वेधसे ॥
नमोऽनन्ताय सूक्ष्माय मुख्याय च वराय च ।
परमाणुस्वरूपाय योगिगम्याय ते नमः ॥
तस्मै नमः कारणकारणाय ।
योगीन्द्रवृत्तनिलयाय सुदुर्विदाय ।
क्षीरार्णवाश्रितमहाहिसुतल्पगाय ।
तुभ्यं नमः कनकरत्नसुकुण्डलाय ॥
व्यास उवाच । इत्थं स्तुतस्तदा तेन प्रीतः प्रोवाच माधवः ।
क्षिप्रं ब्रूहि मुनिश्रेष्ठ मत्तो यद् अभिवाञ्छसि ॥
कण्डुरुवाच । संसारेऽस्मिञ् जगन्नाथ दुस्तरे लोमहर्षणे ।
अनित्ये दुःखबहुले कदलीदलसंनिभे ॥
निराश्रये निरालम्बे जलबुद्बुदचञ्चले ।
सर्वोपद्रवसंयुक्ते दुस्तरे चातिभैरवे ॥
भ्रमामि सुचिरं कालं मायया मोहितस्तव ।
न चान्तमभिगच्छामि विषयासक्तमानसः ॥
त्वामहं चाद्य देवेश संसारभयपीडितः ।
गतोऽस्मि शरणं कृष्ण मामुद्धर भवार्णवात् ॥
गन्तुमिच्छामि परमं पदं यत् ते सनातनम् ।
प्रसादात् तव देवेश पुनरावृत्तिदुर्लभम् ॥
श्रीभगवान् उवाच । भक्तोऽसि मे मुनिश्रेष्ठ मामाराधय नित्यशः ।
मत्प्रसादाद् ध्रुवं मोक्षं प्राप्यसि त्वं समीहितम् ॥
मद्भक्ताः क्षत्रिया वैश्याः स्त्रियः शूद्रान्त्यजातिजाः ।
प्राप्नुवन्ति परां सिद्धिं किं पुनस्त्वं द्विजोत्तम ॥
श्वपाकोऽपि च मद्भक्तः सम्यक् श्रद्धासमन्वितः ।
प्राप्नोत्यभिमतां सिद्धिमन्येषां तत्र का कथा ॥
व्यास उवाच । एवमुक्त्वा तु तं विप्राः स देवो भक्तवत्सलः ।
दुर्विज्ञेयगतिर्विष्णुस्तत्रैवान्तरधीयत ॥
गते तस्मिन् मुनिश्रेष्ठाः कण्डुः संहृष्टमानसः ।
सर्वान् कामान् परित्यज्य स्वस्थचित्तो भवत् पुनः ॥
सर्वेन्द्रियाणि संयम्य निर्ममो निरहङ्कृतिः ।
एकाग्रमानसः सम्यग् ध्यात्वा तं पुरुषोत्तमम् ॥
निर्लेपं निर्गुणं शान्तं सत्तामात्रव्यवस्थितम् ।
अवाप परमं मोक्षं सुराणामपि दुर्लभम् ॥
यः पठेच्छृणुयाद् वापि कथां कण्डोर्महात्मनः ।
विमुक्तः सर्वपापेभ्यः स्वर्गलोकं स गच्छति ॥
एवं मया मुनिश्रेष्ठाः कर्मभूमिरुदाहृता ।
मोक्षक्षेत्रं च परमं देवं च पुरुषोत्तमम् ॥
ये पश्यन्ति विभुं स्तुवन्ति वरदं ध्यायन्ति मुक्तिप्रदम् ।
भक्त्या श्रीपुरुषोत्तमाख्यमजरं संसारदुःखापहम् ॥
ते भुक्त्वा मनुजेन्द्रभोगममलाः स्वर्गे च दिव्यं सुखम् ।
पश्चाद् यान्ति समस्तदोषरहिताः स्थानं हरेरव्ययम् ॥
लोमहर्षण उवाच । व्यासस्य वचनं श्रुत्वा मुनयः संयतेन्द्रियाः ।
प्रीता बभूवुः संहृष्टा विस्मिताश्च पुनः पुनः ॥
मुनय ऊचुः । अहो भारतवर्षस्य त्वया सङ्कीर्तिता गुणाः ।
तद्वच्छ्रीपुरुषाख्यस्य क्षेत्रस्य पुरुषोत्तम ॥
विस्मयो हि न चैकस्य श्रुत्वा माहात्म्यमुत्तमम् ।
पुरुषाख्यस्य क्षेत्रस्य प्रीतिश्च वदतां वर ॥
चिरात् प्रभृति चास्माकं संशयो हृदि वर्तते ।
त्वदृते संशयस्यास्य *च्छेत्ता नान्योऽस्ति भूतले ॥
उत्पत्तिं बलदेवस्य कृष्णस्य च महीतले ।
भद्रायाश्चैव कार्त्स्न्येन पृच्छामस्त्वां महामुने ॥
किमर्थं तौ समुत्पन्नौ कृष्णसङ्कर्षणावुभौ ।
वसुदेवसुतौ वीरौ स्थितौ नन्दगृहे मुने ॥
निःसारे मृत्युलोकेऽस्मिन् दुःखप्रायेऽतिचञ्चले ।
जलबुद्बुदसङ्काशे भैरवे लोमहर्षणे ॥
विण्मूत्रपिच्छलं कष्टं सङ्कटं दुःखदायकम् ।
कथं घोरतरं तेषां गर्भवासमरोचत ॥
यानि कर्माणि चक्रुस्ते समुत्पन्ना महीतले ।
विस्तरेण मुने तानि ब्रूहि नो वदतां वर ॥
समग्रं चरितं तेषामद्भुतं चातिमानुषम् ।
कथं स भगवान् देवः सुरेशः सुरसत्तमः ॥
वसुदेवकुले धीमान् वासुदेवत्वमागतः ।
अमरैश्चावृतं पुण्यं पुण्यकृद्भिरलङ्कृतम् ॥
देवलोकं किमुत्सृज्य मर्त्यलोक इहागतः ।
देवमानुषयोर्नेता द्योर्भुवः प्रभवोऽव्ययः ॥
किमर्थं दिव्यमात्मानं मानुषेषु न्ययोजयत् ।
यश्चक्रं वर्तयत्येको मानुषाणामनामयम् ॥
स मानुष्ये कथं बुद्धिं चक्रे चक्रगदाधरः ।
गोपायनं यः कुरुते जगतः सार्वभौतिकम् ॥
स कथं गां गतो विष्णुर्गोपत्वमकरोत् प्रभुः ।
महाभूतानि भूतात्मा यो दधार चकार च ॥
श्रीगर्भः स कथं गर्भे स्त्रिया भूचरया धृतः ।
येन लोकान् क्रमैर्जित्वा त्रिभिर्वै त्रिदशेप्सया ॥
स्थापिता जगतो मार्गास्त्रिवर्गाश्चाभवंस्त्रयः ।
योऽन्तकाले जगत् पीत्वा कृत्वा तोयमयं वपुः ॥
लोकमेकार्णवं चक्रे दृश्यादृश्येन चात्मना ।
यः पुराणः पुराणात्मा वाराहं रूपमास्थितः ॥
विषाणाग्रेण वसुधामुज्जहारारिसूदनः ।
यः पुरा पुरुहूतार्थे त्रैलोक्यमिदमव्ययम् ॥
ददौ जित्वा वसुमतीं सुराणां सुरसत्तमः ।
येन सैंहवपुः कृत्वा द्विधा कृत्वा च तत् पुनः ॥
पूर्वदैत्यो महावीर्यो हिरण्यकशिपुर्हतः ।
यः पुरा ह्यनलो भूत्वा और्वः संवर्तको विभुः ॥
पातालस्थोऽर्णवरसं पपौ तोयमयं हरिः ।
सहस्रचरणं ब्रह्म सहस्रांशुसहस्रदम् ॥
सहस्रशिरसं देवं यमाहुर्वै युगे युगे ।
नाभ्यां पद्मं समुद्भूतं यस्य पैतामहं गृहम् ॥
एकार्णवे नागलोके सद्धिरण्मयपङ्कजम् ।
येन ते निहता दैत्याः सङ्ग्रामे तारकामये ॥
येन देवमयं कृत्वा सर्वायुधधरं वपुः ।
गुहासंस्थेन चोत्सिक्तः कालनेमिर्निपातितः ॥
उत्तरान्ते समुद्रस्य क्षीरोदस्यामृतोदधौ ।
यः शेते शाश्वतं योगमास्थाय तिमिरं महत् ॥
सुरारणी गर्भमधत्त दिव्यम् ।
तपःप्रकर्षाद् अदितिः पुराणम् ।
शक्रं च यो दैत्यगणावरुद्धम् ।
गर्भावधानेन कृतं चकार ॥
पदानि यो योगमयानि कृत्वा ।
चकार दैत्यान् सलिलेशयस्थान् ।
कृत्वा च देवांस्त्रिदशेश्वरांस्तु ।
चक्रे सुरेशं पुरुहूतमेव ॥
गार्हपत्येन विधिना अन्वाहार्येण कर्मणा ।
अग्निमाहवनीयं च वेदं दीक्षां समिद् ध्रुवम् ॥
प्रोक्षणीयं स्रुवं चैव आवभृथ्यं तथैव च ।
अवाक्पाणिस्तु यश्चक्रे हव्यभागभुजस्तथा ॥
हव्यादांश्च सुरांश्चक्रे कव्यादांश्च पितृन् अथ ।
भोगार्थे यज्ञविधिनाऽयोजयद् यज्ञकर्मणि ॥
पात्राणि दक्षिणां दीक्षां चरूंश्चोलूखलानि च ।
यूपं समित् स्रुवं सोमं पवित्रान् परिधीन् अपि ॥
यज्ञियानि च द्रव्याणि चमसांश्च तथापरान् ।
सदस्यान् यजमानांश्च मेधादींश्च क्रतूत्तमान् ॥
विबभाज पुरा यस्तु पारमेष्ठ्येन कर्मणा ।
युगानुरूपं यः कृत्वा लोकान् अनुपराक्रमात् ॥
क्षणा निमेषाः काष्ठाश्च कलास्त्रैकाल्यमेव च ।
मुहूर्तास्तिथयो मासा दिनं संवत्सरस्तथा ॥
ऋतवः कालयोगाश्च प्रमाणं त्रिविधं त्रिषु ।
आयुःक्षेत्राण्युपचयो लक्षणं रूपसौष्ठवम् ॥
त्रयो लोकास्त्रयो देवास्त्रैविद्यं पावकास्त्रयः ।
त्रैकाल्यं त्रीणि कर्माणि त्रयो वर्णास्त्रयो गुणाः ॥
सृष्टा लोकाः पुरा सर्वे येनानन्तेन कर्मणा ।
सर्वभूतगतः स्रष्टा सर्वभूतगुणात्मकः ॥
नृणामिन्द्रियपूर्वेण योगेन रमते च यः ।
गतागताभ्यां योगेन य एव विधिरीश्वरः ॥
यो गतिर्धर्मयुक्तानामगतिः पापकर्मणाम् ।
चातुर्वर्ण्यस्य प्रभवश्चातुर्वर्ण्यस्य रक्षिता ॥
चातुर्विद्यस्य यो वेत्ता चातुराश्रम्यसंश्रयः ।
दिगन्तरं नभो भूमिर्वायुर्वापि विभावसुः ॥
चन्द्रसूर्यमयं ज्योतिर्युगेशः क्षणदाचरः ।
यः परं श्रूयते ज्योतिर्यः परं श्रूयते तपः ॥
यं परं प्राहुरपरं यः परः परमात्मवान् ।
आदित्यानां तु यो देवो यश्च दैत्यान्तको विभुः ॥
युगान्तेष्वन्तको यश्च यश्च लोकान्तकान्तकः ।
सेतुर्यो लोकसेतूनां मेध्यो यो मेध्यकर्मणाम् ॥
वेद्यो यो वेदविदुषां प्रभुर्यः प्रभवात्मनाम् ।
सोमभूतश्च सौम्यानामग्निभूतोऽग्निवर्चसाम् ॥
यः शक्राणामीशभूतस्तपोभूतस्तपस्विनाम् ।
विनयो नयवृत्तीनां तेजस्तेजस्विनामपि ॥
विग्रहो विग्रहार्हाणां गतिर्गतिमतामपि ।
आकाशप्रभवो वायुर्वायोः प्राणाद् धुताशनः ॥
दिवो हुताशनः प्राणः प्राणोऽग्निर्मधुसूदनः ।
रसाच्छोणितसम्भूतिः शोणितान् मांसमुच्यते ॥
मांसात् तु मेदसो जन्म मेदसोऽस्थि निरुच्यते ।
अस्थ्नो मज्जा समभवन् मज्जातः शुक्रसम्भवः ॥
शुक्राद् गर्भः समभवद् रसमूलेन कर्मणा ।
तत्रापां प्रथमो भागः स सौम्यो राशिरुच्यते ॥
गर्भोष्मसम्भवो ज्ञेयो द्वितीयो राशिरुच्यते ।
शुक्रं सोमात्मकं विद्याद् आर्तवं पावकात्मकम् ॥
भावा रसानुगाश्चैषां बीजे च शशिपावकौ ।
कफवर्गे भवेच्छुक्रं पित्तवर्गे च शोणितम् ॥
कफस्य हृदयं स्थानं नाभ्यां पित्तं प्रतिष्ठितम् ।
देहस्य मध्ये हृदयं स्थानं तन् मनसः स्मृतम् ॥
नाभिकोष्ठान्तरं यत् तु तत्र देवो हुताशनः ।
मनः प्रजापतिर्ज्ञेयः कफः सोमो विभाव्यते ॥
पित्तमग्निः स्मृतं त्वेवमग्निसोमात्मकं जगत् ।
एवं प्रवर्तिते गर्भे वर्धितेऽर्बुदसंनिभे ॥
वायुः प्रवेशं सञ्चक्रे सङ्गतः परमात्मनः ।
स पञ्चधा शरीरस्थो भिद्यते वर्तते पुनः ॥
प्राणापानौ समानश्च उदानो व्यान एव च ।
प्राणोऽस्य परमात्मानं वर्धयन् परिवर्तते ॥
अपानः पश्चिमं कायमुदानोऽर्धं शरीरिणः ।
व्यानस्तु व्याप्यते येन समानः संनिवर्तते ॥
भूतावाप्तिस्ततस्तस्य जायेतेन्द्रियगोचरा ।
पृथिवी वायुराकाशमापो ज्योतिश्च पञ्चमम् ॥
तस्येन्द्रियनिविष्टानि स्वं स्वं भागं प्रचक्रिरे ।
पार्थिवं देहमाहुस्तु प्राणात्मानं च मारुतम् ॥
छिद्राण्याकाशयोनीनि जलात् स्रावः प्रवर्तते ।
ज्योतिश्चक्षूंषि तेजश्च आत्मा तेषां मनः स्मृतम् ॥
ग्रामाश्च विषयाश्चैव यस्य वीर्यात् प्रवर्तिताः ।
इत्येतान् पुरुषः सर्वान् सृजंल्लोकान् सनातनः ॥
नैधनेऽस्मिन् कथं लोके नरत्वं विष्णुरागतः ।
एष नः संशयो ब्रह्मन्न् एष नो विस्मयो महान् ॥
कथं गतिर्गतिमतामापन्नो मानुषीं तनुम् ।
आश्चर्यं परमं विष्णुर्देवैर्दैत्यैश्च कथ्यते ॥
विष्णोरुत्पत्तिमाश्चर्यं कथयस्व महामुने ।
प्रख्यातबलवीर्यस्य विष्णोरमिततेजसः ॥
कर्मणाश्चर्यभूतस्य विष्णोस्तत्त्वमिहोच्यताम् ।
कथं स देवो देवानामार्तिहा पुरुषोत्तमः ॥
सर्वव्यापी जगन्नाथः सर्वलोकमहेश्वरः ।
सर्गस्थित्यन्तकृद् देवः सर्वलोकसुखावहः ॥
अक्षयः शाश्वतोऽनन्तः क्षयवृद्धिविवर्जितः ।
निर्लेपो निर्गुणः सूक्ष्मो निर्विकारो निरञ्जनः ॥
सर्वोपाधिविनिर्मुक्तः सत्तामात्रव्यवस्थितः ।
अविकारी विभुर्नित्यः परमात्मा सनातनः ॥
अचलो निर्मलो व्यापी नित्यतृप्तो निराश्रयः ।
विशुद्धं श्रूयते यस्य हरित्वं च कृते युगे ॥
वैकुण्ठत्वं च देवेषु कृष्णत्वं मानुषेषु च ।
ईश्वरस्य हि तस्येमां गहनां कर्मणो गतिम् ॥
समतीतां भविष्यं च श्रोतुमिच्छा प्रवर्तते ।
अव्यक्तो व्यक्तलिङ्गस्थो य एष भगवान् प्रभुः ॥
नारायणो ह्यनन्तात्मा प्रभवोऽव्यय एव च ।
एष नारायणो भूत्वा हरिरासीत् सनातनः ॥
ब्रह्मा शक्रश्च रुद्रश्च धर्मः शुक्रो बृहस्पतिः ।
प्रधानात्मा पुरा ह्येष ब्रह्माणमसृजत् प्रभुः ॥
सोऽसृजत् पूर्वपुरुषः पुरा कल्पे प्रजापतीन् ।
एवं स भगवान् विष्णुः सर्वलोकमहेश्वरः ।
किमर्थं मर्त्यलोकेऽस्मिन् यातो यदुकुले हरिः ॥
व्यास उवाच । नमस्कृत्वा सुरेशाय विष्णवे प्रभविष्णवे ।
पुरुषाय पुराणाय शाश्वतायाव्ययाय च ॥
चतुर्व्यूहात्मने तस्मै निर्गुणाय गुणाय च ।
वरिष्ठाय गरिष्ठाय वरेण्यायामिताय च ॥
यज्ञाङ्गायाखिलाङ्गाय देवाद्यैरीप्सिताय च ।
यस्माद् अणुतरं नास्ति यस्मान् नास्ति बृहत्तरम् ॥
येन विश्वमिदं व्याप्तमजेन सचराचरम् ।
आविर्भावतिरोभाव+ ।दृष्टादृष्टविलक्षणम् ॥
वदन्ति यत् सृष्टमिति तथैवाप्युपसंहृतम् ।
ब्रह्मणे चादिदेवाय नमस्कृत्य समाधिना ॥
अविकाराय शुद्धाय नित्याय परमात्मने ।
सदैकरूपरूपाय जिष्णवे विष्णवे नमः ॥
नमो हिरण्यगर्भाय हरये शङ्कराय च ।
वासुदेवाय ताराय सर्गस्थित्यन्तकारिणे ॥
एकानेकस्वरूपाय स्थूलसूक्ष्मात्मने नमः ।
अव्यक्तव्यक्तभूताय विष्णवे मुक्तिहेतवे ॥
सर्गस्थितिविनाशानां जगतो यो जगन्मयः ।
मूलभूतो नमस्तस्मै विष्णवे परमात्मने ॥
आधारभूतं विश्वस्याप्यणीयांसमणीयसाम् ।
प्रणम्य सर्वभूतस्थमच्युतं पुरुषोत्तमम् ॥
ज्ञानस्वरूपमत्यन्तं निर्मलं परमार्थतः ।
तमेवार्थस्वरूपेण भ्रान्तिदर्शनतः स्थितम् ॥
विष्णुं ग्रसिष्णुं विश्वस्य स्थितिसर्गे तथा प्रभुम् ।
अनादिं जगतामीशमजमक्षयमव्ययम् ॥
कथयामि यथा पूर्वं यक्षाद्यैर्मुनिसत्तमैः ।
पृष्टः प्रोवाच भगवान् अब्जयोनिः पितामहः ॥
ऋक्सामान्युद्गिरन् वक्त्रैर्यः पुनाति जगत्त्रयम् ।
प्रणिपत्य तथेशानमेकार्णवविनिर्गतम् ॥
यस्यासुरगणा यज्ञान् विलुम्पन्ति न याजिनाम् ।
प्रवक्ष्यामि मतं कृत्स्नं ब्रह्मणोऽव्यक्तजन्मनः ॥
येन सृष्टिं समुद्दिश्य धर्माद्याः प्रकटीकृताः ।
आपो नारा इति प्रोक्ता मुनिभिस्तत्त्वदर्शिभिः ॥
अयनं तस्य ताः पूर्वं तेन नारायणः स्मृतः ।
स देवो भगवान् सर्वं व्याप्य नारायणो विभुः ॥
चतुर्धा संस्थितो ब्रह्मा सगुणो निर्गुणस्तथा ।
एका मूर्तिरनुद्देश्या शुक्लां पश्यन्ति तां बुधाः ॥
ज्वालामालावनद्धाङ्गी निष्ठा सा योगिनां परा ।
दूरस्था चान्तिकस्था च विज्ञेया सा गुणातिगा ॥
वासुदेवाभिधानासौ निर्ममत्वेन दृश्यते ।
रूपवर्णादयस्तस्या न भावाः कल्पनामयाः ॥
आस्ते च सा सदा शुद्धा सुप्रतिष्ठैकरूपिणी ।
द्वितीया पृथिवीं मूर्ध्ना शेषाख्या धारयत्यधः ॥
तामसी सा समाख्याता तिर्यक्त्वं समुपागता ।
तृतीया कर्म कुरुते प्रजापालनतत्परा ॥
सत्त्वोद्रिक्ता तु सा ज्ञेया धर्मसंस्थानकारिणी ।
चतुर्थी जलमध्यस्था शेते पन्नगतल्पगा ॥
रजस्तस्या गुणः सर्गं सा करोति सदैव हि ।
या तृतीया हरेर्मूर्तिः प्रजापालनतत्परा ॥
सा तु धर्मव्यवस्थानं करोति नियतं भुवि ।
प्रोद्धतान् असुरान् हन्ति धर्मव्युच्छित्तिकारिणः ॥
पाति देवान् सगन्धर्वान् धर्मरक्षापरायणान् ।
यदा यदा च धर्मस्य ग्लानिः समुपजायते ॥
अभ्युत्थानमधर्मस्य तदात्मानं सृजत्यसौ ।
भूत्वा पुरा वराहेण तुण्डेनापो निरस्य च ॥
एकया दंष्ट्रयोत्खाता नलिनीव वसुन्धरा ।
कृत्वा नृसिंहरूपं च हिरण्यकशिपुर्हतः ॥
विप्रचित्तिमुखाश्चान्ये दानवा विनिपातिताः ।
वामनं रूपमास्थाय बलिं संयम्य मायया ॥
त्रैलोक्यं क्रान्तवान् एव विनिर्जित्य दितेः सुतान् ।
भृगोर्वंशे समुत्पन्नो जामदग्न्यः प्रतापवान् ॥
जघान क्षत्रियान् रामः पितुर्वधमनुस्मरन् ।
तथात्रितनयो भूत्वा दत्तात्रेयः प्रतापवान् ॥
योगमष्टाङ्गमाचख्यावलर्काय महात्मने ।
रामो दाशरथिर्भूत्वा स तु देवः प्रतापवान् ॥
जघान रावणं सङ्ख्ये त्रैलोक्यस्य भयङ्करम् ।
यदा चैकार्णवे सुप्तो देवदेवो जगत्पतिः ॥
सहस्रयुगपर्यन्तं नागपर्यङ्कगो विभुः ।
योगनिद्रां समास्थाय स्वे महिम्नि व्यवस्थितः ॥
त्रैलोक्यमुदरे कृत्वा जगत् स्थावरजङ्गमम् ।
जनलोकगतैः सिद्धैः स्तूयमानो महर्षिभिः ॥
तस्य नाभौ समुत्पन्नं पद्मं दिक्पत्त्रमण्डितम् ।
मरुत्किञ्जल्कसंयुक्तं गृहं पैतामहं वरम् ॥
यत्र ब्रह्मा समुत्पन्नो देवदेवश्चतुर्मुखः ।
तदा कर्णमलोद्भूतौ दानवौ मधुकैटभौ ॥
महाबलौ महावीर्यौ ब्रह्माणं हन्तुमुद्यतौ ।
जघान तौ दुराधर्षौ उत्थाय शयनोदधेः ॥
एवमादींस्तथैवान्यान् असङ्ख्यातुमिहोत्सहे ।
अवतारो ह्यजस्येह माथुरः साम्प्रतस्त्वयम् ॥
इति सा सात्त्विकी मूर्तिरवतारं करोति च ।
प्रद्युम्नेति समाख्याता रक्षाकर्मण्यवस्थिता ॥
देवत्वेऽथ मनुष्यत्वे तिर्यग्योनौ च संस्थिता ।
गृह्णाति तत्स्वभावश्च वासुदेवेच्छया सदा ॥
ददात्यभिमतान् कामान् पूजिता सा द्विजोत्तमाः ।
एवं मया समाख्यातः कृतकृत्योऽपि यः प्रभुः ।
मानुषत्वं गतो विष्णुः शृणुध्वं चोत्तरं पुनः ॥
व्यास उवाच । शृणुध्वं मुनिशार्दूलाः प्रवक्ष्यामि समासतः ।
अवतारं हरेश्चात्र भारावतरणेच्छया ॥
यदा यदा त्वधर्मस्य वृद्धिर्भवति भो द्विजाः ।
धर्मश्च ह्रासमभ्येति तदा देवो जनार्दनः ॥
अवतारं करोत्यत्र द्विधा कृत्वात्मनस्तनुम् ।
साधूनां रक्षणार्थाय धर्मसंस्थापनाय च ॥
दुष्टानां निग्रहार्थाय अन्येषां च सुरद्विषाम् ।
प्रजानां रक्षणार्थाय जायतेऽसौ युगे युगे ॥
पुरा किल मही विप्रा भूरिभारावपीडिता ।
जगाम धरणी मेरौ समाजे त्रिदिवौकसाम् ॥
सब्रह्मकान् सुरान् सर्वान् प्रणिपत्याथ मेदिनी ।
कथयामास तत् सर्वं खेदात् करुणभाषिणी ॥
धरण्युवाच । अग्निः सुवर्णस्य गुरुर्गवां सूर्योऽपरो गुरुः ।
ममाप्यखिललोकानां वन्द्यो नारायणो गुरुः ॥
तत्साम्प्रतमिमे दैत्याः कालनेमिपुरोगमाः ।
मर्त्यलोकं समागम्य बाधन्तेऽहर्निशं प्रजाः ॥
कालनेमिर्हतो योऽसौ विष्णुना प्रभविष्णुना ।
उग्रसेनसुतः कंसः सम्भूतः सुमहासुरः ॥
अरिष्टो धेनुकः केशी प्रलम्बो नरकस्तथा ।
सुन्दोऽसुरस्तथात्युग्रो बाणश्चापि बलेः सुतः ॥
तथान्ये च महावीर्या नृपाणां भवनेषु ये ।
समुत्पन्ना दुरात्मानस्तान् न सङ्ख्यातुमुत्सहे ॥
अक्षौहिण्यो हि बहुला दिव्यमूर्तिधृताः सुराः ।
महाबलानां दृप्तानां दैत्येन्द्राणां ममोपरि ॥
तद्भूरिभारपीडार्ता न शक्नोम्यमरेश्वराः ।
विभर्तुमात्मानमहमिति विज्ञापयामि वः ॥
क्रियतां तन् महाभागा मम भारावतारणम् ।
यथा रसातलं नाहं गच्छेयमतिविह्वला ॥
व्यास उवाच । इत्याकर्ण्य धरावाक्यमशेषैस्त्रिदशैस्ततः ।
भुवो भारावतारार्थं ब्रह्मा प्राह च चोदितः ॥
ब्रह्मोवाच । यद् आह वसुधा सर्वं सत्यमेतद् दिवौकसः ।
अहं भवो भवन्तश्च सर्वं नारायणात्मकम् ॥
विभूतयस्तु यास्तस्य तासामेव परस्परम् ।
आधिक्यं न्यूनता बाध्य+ ।बाधकत्वेन वर्तते ॥
तद् आगच्छत गच्छामः क्षीराब्धेस्तटमुत्तमम् ।
तत्राराध्य हरिं तस्मै सर्वं विज्ञापयाम वै ॥
सर्वदैव जगत्यर्थे स सर्वात्मा जगन्मयः ।
स्वल्पांशेनावतीर्योर्व्यां धर्मस्य कुरुते स्थितिम् ॥
व्यास उवाच । इत्युक्त्वा प्रययौ तत्र सह देवैः पितामहः ।
समाहितमना भूत्वा तुष्टाव गरुडध्वजम् ॥
ब्रह्मोवाच । नमो नमस्तेऽस्तु सहस्रमूर्ते ।
सहस्रबाहो बहुवक्त्रपाद ।
नमो नमस्ते जगतः प्रवृत्ति+ ।
विनाशसंस्थानपराप्रमेय ॥
सूक्ष्मातिसूक्ष्मं च बृहत्प्रमाणम् ।
गरीयसामप्यतिगौरवात्मन् ।
प्रधानबुद्धीन्द्रियवाक्प्रधान+ ।
मूलापरात्मन् भगवन् प्रसीद ॥
एषा मही देव महीप्रसूतैर्।
महासुरैः पीडितशैलबन्धा ।
परायणं त्वां जगतामुपैति ।
भारावतारार्थमपारपारम् ॥
एते वयं वृत्ररिपुस्तथायम् ।
नासत्यदस्रौ वरुणस्तथैषः ।
इमे च रुद्रा वसवः ससूर्याः ।
समीरणाग्निप्रमुखास्तथान्ये ॥
सुराः समस्ताः सुरनाथ कार्यम् ।
एभिर्मया यच्च तद् ईश सर्वम् ।
आज्ञापयाज्ञां प्रतिपालयन्तस्- ।
तवैव तिष्ठाम सदास्तदोषाः ॥
व्यास उवाच । एवं संस्तूयमानस्तु भगवान् परमेश्वरः ।
उज्जहारात्मनः केशौ सितकृष्णौ द्विजोत्तमाः ॥
उवाच च सुरान् एतौ मत्केशौ वसुधातले ।
अवतीर्य भुवो भार+ ।क्लेशहानिं करिष्यतः ॥
सुराश्च सकलाः स्वांशैरवतीर्य महीतले ।
कुर्वन्तु युद्धमुन्मत्तैः पूर्वोत्पन्नैर्महासुरैः ॥
ततः क्षयमशेषास्ते दैतेया धरणीतले ।
प्रयास्यन्ति न सन्देहो नानायुधविचूर्णिताः ॥
वसुदेवस्य या पत्नी देवकी देवतोपमा ।
तस्या गर्भोऽष्टमोऽयं तु मत्केशो भविता सुराः ॥
अवतीर्य च तत्रायं कंसं घातयिता भुवि ।
कालनेमिसमुद्भूतमित्युक्त्वान्तर्दधे हरिः ॥
अदृश्याय ततस्तेऽपि प्रणिपत्य महात्मने ।
मेरुपृष्ठं सुरा जग्मुरवतेरुश्च भूतले ॥
कंसाय चाष्टमो गर्भो देवक्या धरणीतले ।
भविष्यतीत्याचचक्षे भगवान् नारदो मुनिः ॥
कंसोऽपि तद् उपश्रुत्य नारदात् कुपितस्ततः ।
देवकीं वसुदेवं च गृहे गुप्तावधारयत् ॥
जातं जातं च कंसाय तेनैवोक्तं यथा पुरा ।
तथैव वसुदेवोऽपि पुत्रमर्पितवान् द्विजाः ॥
हिरण्यकशिपोः पुत्राः षड्गर्भा इति विश्रुताः ।
विष्णुप्रयुक्ता तान् निद्रा क्रमाद् गर्भे न्ययोजयत् ॥
योगनिद्रा महामाया वैष्णवी मोहितं यया ।
अविद्यया जगत् सर्वं तामाह भगवान् हरिः ॥
विष्णुरुवाच । गच्छ निद्रे ममादेशात् पातालतलसंश्रयान् ।
एकैकश्येन षड्गर्भान् देवकीजठरे नय ॥
हतेषु तेषु कंसेन शेषाख्योऽंशस्ततोऽनघः ।
अंशांशेनोदरे तस्याः सप्तमः सम्भविष्यति ॥
गोकुले वसुदेवस्य भार्या वै रोहिणी स्थिता ।
तस्याः प्रसूतिसमये गर्भो नेयस्त्वयोदरम् ॥
सप्तमो भोजराजस्य भयाद् रोधोपरोधतः ।
देवक्याः पतितो गर्भ इति लोको वदिष्यति ॥
गर्भसङ्कर्षणात् सोऽथ लोके सङ्कर्षणेति वै ।
सञ्ज्ञामवाप्स्यते वीरः श्वेताद्रिशिखरोपमः ॥
ततोऽहं सम्भविष्यामि देवकीजठरे शुभे ।
गर्भे त्वया यशोदाया गन्तव्यमविलम्बितम् ॥
प्रावृट्काले च नभसि कृष्णाष्टम्यामहं निशि ।
उत्पत्स्यामि नवम्यां च प्रसूतिं त्वमवाप्स्यसि ॥
यशोदाशयने मां तु देवक्यास्त्वामनिन्दिते ।
मच्छक्तिप्रेरितमतिर्वसुदेवो नयिष्यति ॥
कंसश्च त्वामुपादाय देवि शैलशिलातले ।
प्रक्षेप्स्यत्यन्तरिक्षे च त्वं स्थानं समवाप्स्यसि ॥
ततस्त्वां शतधा शक्रः प्रणम्य मम गौरवात् ।
प्रणिपातानतशिरा भगिनीत्वे ग्रहीष्यति ॥
ततः शुम्भनिशुम्भादीन् हत्वा दैत्यान् सहस्रशः ।
स्थानैरनेकैः पृथिवीमशेषां मण्डयिष्यसि ॥
त्वं भूतिः संनतिः कीर्तिः कान्तिर्वै पृथिवी धृतिः ।
लज्जा पुष्टिरुषा या च काचिद् अन्या त्वमेव सा ॥
ये त्वामार्येति दुर्गेति वेदगर्भेऽम्बिकेति च ।
भद्रेति भद्रकालीति क्षेम्या क्षेमङ्करीति च ॥
प्रातश्चैवापराह्णे च स्तोष्यन्त्यानम्रमूर्तयः ।
तेषां हि वाञ्छितं सर्वं मत्प्रसादाद् भविष्यति ॥
सुरामांसोपहारैस्तु भक्ष्यभोज्यैश्च पूजिता ।
नृणामशेषकामांस्त्वं प्रसन्नायां प्रदास्यसि ॥
ते सर्वे सर्वदा भद्रा मत्प्रसादाद् असंशयम् ।
असन्दिग्धं भविष्यन्ति गच्छ देवि यथोदितम् ॥
व्यास उवाच । यथोक्तं सा जगद्धात्री देवदेवेन वै पुरा ।
षड्गर्भगर्भविन्यासं चक्रे चान्यस्य कर्षणम् ॥
सप्तमे रोहिणीं प्राप्ते गर्भे गर्भे ततो हरिः ।
लोकत्रयोपकाराय देवक्याः प्रविवेश वै ॥
योगनिद्रा यशोदायास्तस्मिन्न् एव ततो दिने ।
सम्भूता जठरे तद्वद् यथोक्तं परमेष्ठिना ॥
ततो ग्रहगणः सम्यक् प्रचचार दिवि द्विजाः ।
विष्णोरंशे महीं यात ऋतवोऽप्यभवञ् शुभाः ॥
नोत्सेहे देवकीं द्रष्टुं कश्चिद् अप्यतितेजसा ।
जाज्वल्यमानां तां दृष्ट्वा मनांसि क्षोभमाययुः ॥
अदृष्टां पुरुषैः स्त्रीभिर्देवकीं देवतागणाः ।
बिभ्राणां वपुषा विष्णुं तुष्टुवुस्तामहर्निशम् ॥
देवा ऊचुः । त्वं स्वाहा त्वं स्वधा विद्या सुधा त्वं ज्योतिरेव च ।
त्वं सर्वलोकरक्षार्थमवतीर्णा महीतले ॥
प्रसीद देवि सर्वस्य जगतस्त्वं शुभं कुरु ।
प्रीत्यर्थं धारयेशानं धृतं येनाखिलं जगत् ॥
व्यास उवाच । एवं संस्तूयमाना सा देवैर्देवमधारयत् ।
गर्भेण पुण्डरीकाक्षं जगतां त्राणकारणम् ॥
ततोऽखिलजगत्पद्म+ ।बोधायाच्युतभानुना ।
देवक्याः पूर्वसन्ध्यायामाविर्भूतं महात्मना ॥
मध्यरात्रेऽखिलाधारे जायमाने जनार्दने ।
मन्दं जगर्जुर्जलदाः पुष्पवृष्टिमुचः सुराः ॥
फुल्लेन्दीवरपत्त्राभं चतुर्बाहुमुदीक्ष्य तम् ।
श्रीवत्सवक्षसं जातं तुष्टावानकदुन्दुभिः ॥
अभिष्टूय च तं वाग्भिः प्रसन्नाभिर्महामतिः ।
विज्ञापयामास तदा कंसाद् भीतो द्विजोत्तमाः ॥
वसुदेव उवाच । ज्ञातोऽसि देवदेवेश शङ्खचक्रगदाधर ।
दिव्यं रूपमिदं देव प्रसादेनोपसंहर ॥
अद्यैव देव कंसोऽयं कुरुते मम यातनाम् ।
अवतीर्णमिति ज्ञात्वा त्वामस्मिन् मन्दिरे मम ॥
देवक्युवाच । योऽनन्तरूपोऽखिलविश्वरूपो ।
गर्भेऽपि लोकान् वपुषा बिभर्ति ।
प्रसीदतामेष स देवदेवः ।
स्वमाययाविष्कृतबालरूपः ॥
उपसंहर सर्वात्मन् रूपमेतच्चतुर्भुजम् ।
जानातु मावतारं ते कंसोऽयं दितिजान्तक ॥
श्रीभगवान् उवाच । स्तुतोऽहं यत् त्वया पूर्वं पुत्रार्थिन्या तद् अद्य ते ।
सफलं देवि सञ्जातं जातोऽहं यत् तवोदरात् ॥
व्यास उवाच । इत्युक्त्वा भगवांस्तूष्णीं बभूव मुनिसत्तमाः ।
वसुदेवोऽपि तं रात्रावादाय प्रययौ बहिः ॥
मोहिताश्चाभवंस्तत्र रक्षिणो योगनिद्रया ।
मथुराद्वारपालाश्च व्रजत्यानकदुन्दुभौ ॥
वर्षतां जलदानां च तत् तोयमुल्बणं निशि ।
सञ्छाद्य तं ययौ शेषः फणैरानकदुन्दुभिम् ॥
यमुनां चातिगम्भीरां नानावर्तशताकुलाम् ।
वसुदेवो वहन् विष्णुं जानुमात्रवहां ययौ ॥
कंसस्य करमादाय तत्रैवाभ्यागतांस्तटे ।
नन्दादीन् गोपवृद्धांश्च यमुनायां ददर्श सः ॥
तस्मिन् काले यशोदापि मोहिता योगनिद्रया ।
तामेव कन्यां मुनयः प्रासूत मोहिते जने ॥
वसुदेवोऽपि विन्यस्य बालमादाय दारिकाम् ।
यशोदाशयने तूर्णमाजगामामितद्युतिः ॥
ददर्श च विबुद्ध्वा सा यशोदा जातमात्मजम् ।
नीलोत्पलदलश्यामं ततोऽत्यर्थं मुदं ययौ ॥
आदाय वसुदेवोऽपि दारिकां निजमन्दिरम् ।
देवकीशयने न्यस्य यथापूर्वमतिष्ठत ॥
ततो बालध्वनिं श्रुत्वा रक्षिणः सहसोत्थिताः ।
कंसमावेदयामासुर्देवकीप्रसवं द्विजाः ॥
कंसस्तूर्णमुपेत्यैनां ततो जग्राह बालिकाम् ।
मुञ्च मुञ्चेति देवक्या *आसन्नकण्ठं निवारितः ॥
चिक्षेप च शिलापृष्ठे सा क्षिप्ता वियति स्थितिम् ।
अवाप रूपं च महत् सायुधाष्टमहाभुजम् ।
प्रजहास तथैवोच्चैः कंसं च रुषिताब्रवीत् ॥
योगमायोवाच । किं मयाक्षिप्तया कंस जातो यस्त्वां हनिष्यति ।
सर्वस्वभूतो देवानामासीन् मृत्युः पुरा स ते ।
तद् एतत् सम्प्रधार्याशु क्रियतां हितमात्मनः ॥
व्यास उवाच । इत्युक्त्वा प्रययौ देवी दिव्यस्रग्गन्धभूषणा ।
पश्यतो भोजराजस्य स्तुता सिद्धैर्विहायसा ॥
व्यास उवाच । कंसस्त्वथोद्विग्नमनाः प्राह सर्वान् महासुरान् ।
प्रलम्बकेशिप्रमुखान् आहूयासुरपुङ्गवान् ॥
कंस उवाच । हे प्रलम्ब महाबाहो केशिन् धेनुक पूतने ।
अरिष्टाद्यैस्तथा चान्यैः श्रूयतां वचनं मम ॥
मां हन्तुममरैर्यत्नः कृतः किल दुरात्मभिः ।
मद्वीर्यतापितान् वीरान् न त्वेतान् गणयाम्यहम् ॥
आश्चर्यं कन्यया चोक्तं जायते दैत्यपुङ्गवाः ।
हास्यं मे जायते वीरास्तेषु यत्नपरेष्वपि ॥
तथापि खलु दुष्टानां तेषामप्यधिकं मया ।
अपकाराय दैत्येन्द्रा यतनीयं दुरात्मनाम् ॥
उत्पन्नश्चापि मृत्युर्मे भूतभव्यभवत्प्रभुः ।
इत्येतद् बालिका प्राह देवकीगर्भसम्भवा ॥
तस्माद् बालेषु परमो यत्नः कार्यो महीतले ।
यत्रोद्रिक्तं बलं बाले स हन्तव्यः प्रयत्नतः ॥
व्यास उवाच । इत्याज्ञाप्यासुरान् कंसः प्रविश्यात्मगृहं ततः ।
उवाच वसुदेवं च देवकीमविरोधतः ॥
कंस उवाच । युवयोर्घातिता गर्भा वृथैवैते मयाधुना ।
कोऽप्यन्य एव नाशाय बालो मम समुद्गतः ॥
तद् अलं परितापेन नूनं यद् भाविनो हि ते ।
अर्भका युवयोः को वा आयुषोऽन्ते न हन्यते ॥
व्यास उवाच । इत्याश्वास्य विमुच्यैव कंसस्तौ परितोष्य च ।
अन्तर्गृहं द्विजश्रेष्ठाः प्रविवेश पुनः स्वकम् ॥
व्यास उवाच । विमुक्तो वसुदेवोऽपि नन्दस्य शकटं गतः ।
प्रहृष्टं दृष्टवान् नन्दं पुत्रो जातो ममेति वै ॥
वसुदेवोऽपि तं प्राह दिष्ट्या दिष्ट्येति सादरम् ।
वार्धकेऽपि समुत्पन्नस्तनयोऽयं तवाधुना ॥
दत्तो हि वार्षिकः सर्वो भवद्भिर्नृपतेः करः ।
यदर्थमागतस्तस्मान् नात्र स्थेयं महात्मना ॥
यदर्थमागतः कार्यं तन् निष्पन्नं किमास्यते ।
भवद्भिर्गम्यतां नन्द तच्छीघ्रं निजगोकुलम् ॥
ममापि बालकस्तत्र रोहिणीप्रसवो हि यः ।
स रक्षणीयो भवता यथायं तनयो निजः ॥
व्यास उवाच । इत्युक्ताः प्रययुर्गोपा नन्दगोपपुरोगमाः ।
शकटारोपितैर्भाण्डैः करं दत्त्वा महाबलाः ॥
वसतां गोकुले तेषां पूतना बालघातिनी ।
सुप्तं कृष्णमुपादाय रात्रौ च प्रददौ स्तनम् ॥
यस्मै यस्मै स्तनं रात्रौ पूतना सम्प्रयच्छति ।
तस्य तस्य क्षणेनाङ्गं बालकस्योपहन्यते ॥
कृष्णस्तस्याः स्तनं गाढं कराभ्यामतिपीडितम् ।
गृहीत्वा प्राणसहितं पपौ क्रोधसमन्वितः ॥
सा विमुक्तमहारावा विच्छिन्नस्नायुबन्धना ।
पपात पूतना भूमौ म्रियमाणातिभीषणा ॥
तन्नादश्रुतिसन्त्रासाद् विबुद्धास्ते व्रजौकसः ।
ददृशुः पूतनोत्सङ्गे कृष्णं तां च निपातिताम् ॥
आदाय कृष्णं सन्त्रस्ता यशोदा च ततो द्विजाः ।
गोपुच्छभ्रामणाद्यैश्च बालदोषमपाकरोत् ॥
गोपुरीषमुपादाय नन्दगोपोऽपि मस्तके ।
कृष्णस्य प्रददौ रक्षां कुर्वन्न् इदमुदैरयत् ॥
नन्दगोप उवाच । रक्षतु त्वामशेषाणां भूतानां प्रभवो हरिः ।
यस्य नाभिसमुद्भूतात् पङ्कजाद् अभवज्जगत् ॥
येन दंष्ट्राग्रविधृता धारयत्यवनी जगत् ।
वराहरूपधृग् देवः स त्वां रक्षतु केशवः ॥
गुह्यं स जठरं विष्णुर्जङ्घापादौ जनार्दनः ।
वामनो रक्षतु सदा भवन्तं यः क्षणाद् अभूत् ॥
त्रिविक्रमक्रमाक्रान्त+ ।त्रैलोक्यस्फुरदायुधः ।
शिरस्ते पातु गोविन्दः कण्ठं रक्षतु केशवः ॥
मुखबाहू प्रबाहू च मनः सर्वेन्द्रियाणि च ।
रक्षत्वव्याहतैश्वर्यस्तव नारायणोऽव्ययः ॥
त्वां दिक्षु पातु वैकुण्ठो विदिक्षु मधुसूदनः ।
हृषीकेशोऽम्बरे भूमौ रक्षतु त्वां महीधरः ॥
व्यास उवाच । एवं कृतस्वस्त्ययनो नन्दगोपेन बालकः ।
शायितः शकटस्याधो बालपर्यङ्किकातले ॥
ते च गोपा महद् दृष्ट्वा पूतनायाः कलेवरम् ।
मृतायाः परमं त्रासं विस्मयं च तदा ययुः ॥
कदाचिच्छकटस्याधः शयानो मधुसूदनः ।
चिक्षेप चरणावूर्ध्वं स्तनार्थी प्ररुरोद च ॥
तस्य पादप्रहारेण शकटं परिवर्तितम् ।
विध्वस्तभाण्डकुम्भं तद् विपरीतं पपात वै ॥
ततो हाहाकृतः सर्वो गोपगोपीजनो द्विजाः ।
आजगाम तदा ज्ञात्वा बालमुत्तानशायिनम् ॥
गोपाः केनेति जगदुः शकटं परिवर्तितम् ।
तत्रैव बालकाः प्रोचुर्बालेनानेन पातितम् ॥
रुदता दृष्टमस्माभिः पादविक्षेपताडितम् ।
शकटं परिवृत्तं वै नैतद् अन्यस्य चेष्टितम् ॥
ततः पुनरतीवासन् गोपा विस्मितचेतसः ।
नन्दगोपोऽपि जग्राह बालमत्यन्तविस्मितः ॥
यशोदा विस्मयारूढा भग्नभाण्डकपालकम् ।
शकटं चार्चयामास दधिपुष्पफलाक्षतैः ॥
गर्गश्च गोकुले तत्र वसुदेवप्रचोदितः ।
प्रच्छन्न एव गोपानां संस्कारमकरोत् तयोः ॥
ज्येष्ठं च राममित्याह कृष्णं चैव तथापरम् ।
गर्गो मतिमतां श्रेष्ठो नाम कुर्वन् महामतिः ॥
अल्पेनैव हि कालेन विज्ञातौ तौ महाबलौ ।
घृष्टजानुकरौ विप्रा बभूवतुरुभावपि ॥
करीषभस्मदिग्धाङ्गौ भ्रममाणावितस्ततः ।
न निवारयितुं शक्ता यशोदा तौ न रोहिणी ॥
गोवाटमध्ये क्रीडन्तौ वत्सवाटगतौ पुनः ।
तदहर्जातगोवत्स+ ।पुच्छाकर्षणतत्परौ ॥
यदा यशोदा तौ बालावेकस्थानचरावुभौ ।
शशाक नो वारयितुं क्रीडन्तावतिचञ्चलौ ॥
दाम्ना बद्ध्वा तदा मध्ये निबबन्ध उलूखले ।
कृष्णमक्लिष्टकर्माणमाह चेदममर्षिता ॥
यशोदोवाच । यदि शक्तोऽसि गच्छ
त्वमतिचञ्चलचेष्टित ॥
व्यास उवाच । इत्युक्त्वा च निजं कर्म सा चकार कुटुम्बिनी ।
व्यग्रायामथ तस्यां स कर्षमाण उलूखलम् ॥
यमलार्जुनयोर्मध्ये जगाम कमलेक्षणः ।
कर्षता वृक्षयोर्मध्ये तिर्यग् एवमुलूखलम् ॥
भग्नावुत्तुङ्गशाखाग्रौ तेन तौ यमलार्जुनौ ।
ततः कटकटाशब्द+ ।समाकर्णनकातरः ॥
आजगाम व्रजजनो ददृशे च महाद्रुमौ ।
भग्नस्कन्धौ निपातितौ भग्नशाखौ महीतले ॥
ददर्श चाल्पदन्तास्यं स्मितहासं च बालकम् ।
तयोर्मध्यगतं बद्धं दाम्ना गाढं तथोदरे ॥
ततश्च दामोदरतां स ययौ दामबन्धनात् ।
गोपवृद्धास्ततः सर्वे नन्दगोपपुरोगमाः ॥
मन्त्रयामासुरुद्विग्ना महोत्पातातिभीरवः ।
स्थानेनेह न नः कार्यं व्रजामोऽन्यन् महावनम् ॥
उत्पाता बहवो ह्यत्र दृश्यन्ते नाशहेतवः ।
पूतनाया विनाशश्च शकटस्य विपर्ययः ॥
विना वातादिदोषेण द्रुमयोः पतनं तथा ।
वृन्दावनमितः स्थानात् तस्माद् गच्छाम मा चिरम् ॥
यावद् भौममहोत्पात+ ।दोषो नाभिभवेद् व्रजम् ।
इति कृत्वा मतिं सर्वे गमने ते व्रजौकसः ॥
ऊचुः स्वं स्वं कुलं शीघ्रं गम्यतां मा विलम्ब्यताम् ।
ततः क्षणेन प्रययुः शकटैर्गोधनैस्तथा ॥
यूथशो वत्सपालीश्च कालयन्तो व्रजौकसः ।
सर्वावयवनिर्धूतं क्षणमात्रेण तत् तदा ॥
काककाकीसमाकीर्णं व्रजस्थानमभूद् द्विजाः ।
वृन्दावनं भगवता कृष्णेनाक्लिष्टकर्मणा ॥
शुभेन मनसा ध्यातं गवां वृद्धिमभीप्सता ।
ततस्तत्रातिरुक्षेऽपि धर्मकाले द्विजोत्तमाः ॥
प्रावृट्काल इवाभूच्च नवशष्पं समन्ततः ।
स समावासितः सर्वो व्रजो वृन्दावने ततः ॥
शकटीवाटपर्यन्त+ ॅहन्द्रार्धाकारसंस्थितिः ।
वत्सबालौ च संवृत्तौ रामदामोदरौ ततः ॥
तत्र स्थितौ तौ च गोष्ठे चेरतुर्बाललीलया ।
बर्हिपत्त्रकृतापीडौ वन्यपुष्पावतंसकौ ॥
गोपवेणुकृतातोद्य+ ।पत्त्रवाद्यकृतस्वनौ ।
काकपक्षधरौ बालौ कुमाराविव पावकौ ॥
हसन्तौ च रमन्तौ च चेरतुस्तन् महद् वनम् ।
क्वचिद् धसन्तावन्योन्यं क्रीडमानौ तथा परैः ॥
गोपपुत्रैः समं वत्सांश्चारयन्तौ विचेरतुः ।
कालेन गच्छता तौ तु सप्तवर्षौ बभूवतुः ॥
सर्वस्य जगतः पालौ वत्सपालौ महाव्रजे ।
प्रावृट्कालस्ततोऽतीव मेघौघस्थगिताम्बरः ॥
बभूव वारिधाराभिरैक्यं कुर्वन् दिशामिव ।
प्ररूढनवपुष्पाढ्या शक्रगोपवृता मही ॥
यथा मारकते वासीत् पद्मरागविभूषिता ।
ऊहुरुन्मार्गगामीनि निम्नगाम्भांसि सर्वतः ॥
मनांसि दुर्विनीतानां प्राप्य लक्ष्मीं नवामिव ।
विकाले च यथाकामं व्रजमेत्य महाबलौ ।
गोपैः समानैः सहितौ चिक्रीडातेऽमराविव ॥
व्यास उवाच । एकदा तु विना रामं कृष्णो वृन्दावनं ययौ ।
विचचार वृतो गोपैर्वन्यपुष्पस्रगुज्ज्वलः ॥
स जगामाथ कालिन्दीं लोलकल्लोलशालिनीम् ।
तीरसंलग्नफेनौघैर्हसन्तीमिव सर्वतः ॥
तस्यां चातिमहाभीमं विषाग्निकणदूषितम् ।
ह्रदं कालीयनागस्य ददर्शातिविभीषणम् ॥
विषाग्निना विसरता दग्धतीरमहातरुम् ।
वाताहताम्बुविक्षेप+ ।स्पर्शदग्धविहङ्गमम् ॥
तमतीव महारौद्रं मृत्युवक्त्रमिवापरम् ।
विलोक्य चिन्तयामास भगवान् मधुसूदनः ॥
अस्मिन् वसति दुष्टात्मा कालीयोऽसौ विषायुधः ।
यो मया निर्जितस्त्यक्त्वा दुष्टो नष्टः पयोनिधौ ॥
तेनेयं दूषिता सर्वा यमुना सागरङ्गमा ।
न नरैर्गोधनैर्वापि तृषार्तैरुपभुज्यते ॥
तद् अस्य नागराजस्य कर्तव्यो निग्रहो मया ।
नित्यत्रस्ताः सुखं येन चरेयुर्व्रजवासिनः ॥
एतदर्थं नृलोकेऽस्मिन्न् अवतारो मया कृतः ।
यद् एषामुत्पथस्थानां कार्या शास्तिर्दुरात्मनाम् ॥
तद् एतन् नातिदूरस्थं कदम्बमुरुशाखिनम् ।
अधिरुह्योत्पतिष्यामि ह्रदेऽस्मिञ् जीवनाशिनः ॥
व्यास उवाच । इत्थं विचिन्त्य बद्ध्वा च गाढं परिकरं ततः ।
निपपात ह्रदे तत्र सर्पराजस्य वेगतः ॥
तेनापि पतता तत्र क्षोभितः स महाह्रदः ।
अत्यर्थदूरजातांश्च तांश्चासिञ्चन् महीरुहान् ॥
तेऽहिदुष्टविषज्वाला+ ।तप्ताम्बुतपनोक्षिताः ।
जज्वलुः पादपाः सद्यो ज्वालाव्याप्तदिगन्तराः ॥
आस्फोटयामास तदा कृष्णो नागह्रदं भुजैः ।
तच्छब्दश्रवणाच्चाथ नागराजोऽभ्युपागमत् ॥
आताम्रनयनः कोपाद् विषज्वालाकुलैः फणैः ।
वृतो महाविषैश्चान्यैररुणैरनिलाशनैः ॥
नागपत्न्यश्च शतशो हारिहारोपशोभिताः ।
प्रकम्पिततनूत्क्षेप+ ॅहलत्कुण्डलकान्तयः ॥
ततः प्रवेष्टितः सर्पैः स कृष्णो भोगबन्धनैः ।
ददंशुश्चापि ते कृष्णं विषज्वालाविलैर्मुखैः ॥
तं तत्र पतितं दृष्ट्वा नागभोगनिपीडितम् ।
गोपा व्रजमुपागत्य चुक्रुशुः शोकलालसाः ॥
गोपा ऊचुः । एष कृष्णो गतो मोह+ ंअग्नो वै कालिये ह्रदे ।
भक्ष्यते सर्पराजेन तद् आगच्छत मा चिरम् ॥
व्यास उवाच । एतच्छ्रुत्वा ततो गोपा वज्रपातोपमं वचः ।
गोप्यश्च त्वरिता जग्मुर्यशोदाप्रमुखा ह्रदम् ॥
हा हा क्वासाविति जनो गोपीनामतिविह्वलः ।
यशोदया समं भ्रान्तो द्रुतः प्रस्खलितो ययौ ॥
नन्दगोपश्च गोपाश्च रामश्चाद्भुतविक्रमः ।
त्वरितं यमुनां जग्मुः कृष्णदर्शनलालसाः ॥
ददृशुश्चापि ते तत्र सर्पराजवशङ्गतम् ।
निष्प्रयत्नं कृतं कृष्णं सर्पभोगेन वेष्टितम् ॥
नन्दगोपश्च निश्चेष्टः पश्यन् पुत्रमुखं भृशम् ।
यशोदा च महाभागा बभूव मुनिसत्तमाः ॥
गोप्यस्त्वन्या रुदत्यश्च ददृशुः शोककातराः ।
प्रोचुश्च केशवं प्रीत्या भयकातरगद्गदम् ॥
सर्वा यशोदया सार्धं विशामोऽत्र महाह्रदे ।
नागराजस्य नो गन्तुमस्माकं युज्यते व्रजे ॥
दिवसः को विना सूर्यं विना चन्द्रेण का निशा ।
विना दुग्धेन का गावो विना कृष्णेन को व्रजः ।
विनाकृता न यास्यामः कृष्णेनानेन गोकुलम् ॥
व्यास उवाच । इति गोपीवचः श्रुत्वा रौहिणेयो महाबलः ।
उवाच गोपान् विधुरान् विलोक्य स्तिमितेक्षणः ॥
नन्दं च दीनमत्यर्थं न्यस्तदृष्टिं सुतानने ।
मूर्छाकुलां यशोदां च कृष्णमाहात्म्यसञ्ज्ञया ॥
बलराम उवाच । किमयं देवदेवेश भावोऽयं मानुषस्त्वया ।
व्यज्यते स्वं तमात्मानं किमन्यं त्वं न वेत्सि यत् ॥
त्वमस्य जगतो नाभिः सुराणामेव चाश्रयः ।
कर्तापहर्ता पाता च त्रैलोक्यं त्वं त्रयीमयः ॥
अत्रावतीर्णयोः कृष्ण गोपा एव हि बान्धवाः ।
गोप्यश्च सीदतः कस्मात् त्वं बन्धून् समुपेक्षसे ॥
दर्शितो मानुषो भावो दर्शितं बालचेष्टितम् ।
तद् अयं दम्यतां कृष्ण दुरात्मा दशनायुधः ॥
व्यास उवाच । इति संस्मारितः कृष्णः स्मितभिन्नौष्ठसम्पुटः ।
आस्फाल्य मोचयामास स्वं देहं भोगबन्धनात् ॥
आनाम्य चापि हस्ताभ्यामुभाभ्यां मध्यमं फणम् ।
आरुह्य भुग्नशिरसः प्रननर्तोरुविक्रमः ॥
व्रणाः फणेऽभवंस्तस्य कृष्णस्याङ्घ्रिविकुट्टनैः ।
यत्रोन्नतिं च कुरुते ननामास्य ततः शिरः ॥
मूर्छामुपाययौ भ्रान्त्या नागः कृष्णस्य कुट्टनैः ।
दण्डपातनिपातेन ववाम रुधिरं बहु ॥
तं निर्भुग्नशिरोग्रीवमास्यप्रस्रुतशोणितम् ।
विलोक्य शरणं जग्मुस्तत्पत्न्यो मधुसूदनम् ॥
नागपत्न्य ऊचुः । ज्ञातोऽसि देवदेवेश सर्वेशस्त्वमनुत्तम ।
परं ज्योतिरचिन्त्यं यत् तदंशः परमेश्वरः ॥
न समर्थाः सुर स्तोतुं यमनन्यभवं प्रभुम् ।
स्वरूपवर्णनं तस्य कथं योषित् करिष्यति ॥
यस्याखिलमहीव्योम+ ।जलाग्निपवनात्मकम् ।
ब्रह्माण्डमल्पकांशांशः स्तोष्यामस्तं कथं वयम् ॥
ततः कुरु जगत्स्वामिन् प्रसादमवसीदतः ।
प्राणांस्त्यजति नागोऽयं भर्तृभिक्षा प्रदीयताम् ॥
व्यास उवाच । इत्युक्ते ताभिराश्वास्य क्लान्तदेहोऽपि पन्नगः ।
प्रसीद देवदेवेति प्राह वाक्यं शनैः शनैः ॥
कालीय उवाच । तवाष्टगुणमैश्वर्यं नाथ स्वाभाविकं परम् ।
निरस्तातिशयं यस्य तस्य स्तोष्यामि किं न्वहम् ॥
त्वं परस्त्वं परस्याद्यः परं त्वं तत्परात्मकम् ।
परस्मात् परमो यस्त्वं तस्य स्तोष्यामि किं न्वहम् ॥
यथाहं भवता सृष्टो जात्या रूपेण चेश्वरः ।
स्वभावेन च संयुक्तस्तथेदं चेष्टितं मया ॥
यद्यन्यथा प्रवर्तेय देवदेव ततो मयि ।
न्याय्यो दण्डनिपातस्ते तवैव वचनं यथा ॥
तथापि यं जगत्स्वामी दण्डं पातितवान् मयि ।
स सोढोऽयं वरो दण्डस्त्वत्तो नान्योऽस्तु मे वरः ॥
हतवीर्यो हतविषो दमितोऽहं त्वयाच्युत ।
जीवितं दीयतामेकमाज्ञापय करोमि किम् ॥
श्रीभगवान् उवाच । नात्र स्थेयं त्वया सर्प कदाचिद् यमुनाजले ।
सभृत्यपरिवारस्त्वं समुद्रसलिलं व्रज ॥
मत्पदानि च ते सर्प दृष्ट्वा मूर्धनि सागरे ।
गरुडः पन्नगरिपुस्त्वयि न प्रहरिष्यति ॥
व्यास उवाच । इत्युक्त्वा सर्पराजानं मुमोच भगवान् हरिः ।
प्रणम्य सोऽपि कृष्णाय जगाम पयसां निधिम् ॥
पश्यतां सर्वभूतानां सभृत्यापत्यबन्धवः ।
समस्तभार्यासहितः परित्यज्य स्वकं ह्रदम् ॥
गते सर्पे परिष्वज्य मृतं पुनरिवागतम् ।
गोपा मूर्धनि गोविन्दं सिषिचुर्नेत्रजैर्जलैः ॥
कृष्णमक्लिष्टकर्माणमन्ये विस्मितचेतसः ।
तुष्टुवुर्मुदिता गोपा दृष्ट्वा शिवजलां नदीम् ॥
गीयमानोऽथ गोपीभिश्चरितैश्चारुचेष्टितैः ।
संस्तूयमानो गोपालैः कृष्णो व्रजमुपागमत् ॥
व्यास उवाच । गाः पालयन्तौ च पुनः सहितौ रामकेशवौ ।
भ्रममाणौ वने तत्र रम्यं तालवनं गतौ ॥
तच्च तालवनं नित्यं धेनुको नाम दानवः ।
नृगोमांसकृताहारः सदाध्यास्ते खराकृतिः ॥
तत्र तालवनं रम्यं फलसम्पत्समन्वितम् ।
दृष्ट्वा स्पृहान्विता गोपाः फलादानेऽब्रुवन् वचः ॥
गोपा ऊचुः । हे राम हे कृष्ण सदा धेनुकेनैव रक्ष्यते ।
भूप्रदेशो यतस्तस्मात् त्यक्तानीमानि सन्ति वै ॥
फलानि पश्य तालानां गन्धमोदयुतानि वै ।
वयमेतान्यभीप्सामः पात्यन्तां यदि रोचते ॥
इति गोपकुमाराणां श्रुत्वा सङ्कर्षणो वचः ।
कृष्णश्च पातयामास भुवि तालफलानि वै ॥
तालानां पततां शब्दमाकर्ण्यासुरराट् ततः ।
आजगाम स दुष्टात्मा कोपाद् दैतेयगर्दभः ॥
पद्भ्यामुभाभ्यां स तदा पश्चिमाभ्यां च तं बली ।
जघानोरसि ताभ्यां च स च तेनाप्यगृह्यत ॥
गृहीत्वा भ्रामणेनैव चाम्बरे गतजीवितम् ।
तस्मिन्न् एव प्रचिक्षेप वेगेन तृणराजनि ॥
ततः फलान्यनेकानि तालाग्रान् निपतन् खरः ।
पृथिव्यां पातयामास महावातोऽम्बुदान् इव ॥
अन्यान् अप्यस्य वै ज्ञातीन् आगतान् दैत्यगर्दभान् ।
कृष्णश्चिक्षेप तालाग्रे बलभद्रश्च लीलया ॥
क्षणेनालङ्कृता पृथ्वी पक्वैस्तालफलैस्तदा ।
दैत्यगर्दभदेहैश्च मुनयः शुशुभेऽधिकम् ॥
ततो गावो निराबाधास्तस्मिंस्तालवने द्विजाः ।
नवशष्पं सुखं चेरुर्यत्र भुक्तमभूत् पुरा ॥
व्यास उवाच । तस्मिन् रासभदैतेये सानुजे विनिपातिते ।
सर्वगोपालगोपीनां रम्यं तालवनं बभौ ॥
ततस्तौ जातहर्षौ तु वसुदेवसुतावुभौ ।
शुशुभाते महात्मानौ बालशृङ्गाविवर्षभौ ॥
चारयन्तौ च गा दूरे व्याहरन्तौ च नामभिः ।
नियोगपाशस्कन्धौ तौ वनमालाविभूषितौ ॥
सुवर्णाञ्जनचूर्णाभ्यां तदा तौ भूषिताम्बरौ ।
महेन्द्रायुधसङ्काशौ श्वेतकृष्णाविवाम्बुदौ ॥
चेरतुर्लोकसिद्धाभिः क्रीडाभिरितरेतरम् ।
समस्तलोकनाथानां नाथभूतौ भुवं गतौ ॥
मनुष्यधर्माभिरतौ मानयन्तौ मनुष्यताम् ।
तज्जातिगुणयुक्ताभिः क्रीडाभिश्चेरतुर्वनम् ॥
ततस्त्वान्दोलिकाभिश्च नियुद्धैश्च महाबलौ ।
व्यायामं चक्रतुस्तत्र क्षेपणीयैस्तथाश्मभिः ॥
तल्लिप्सुरसुरस्तत्र उभयो रममाणयोः ।
आजगाम प्रलम्बाख्यो गोपवेषतिरोहितः ॥
सोऽवगाहत निःशङ्कं तेषां मध्यममानुषः ।
मानुषं रूपमास्थाय प्रलम्बो दानवोत्तमः ॥
तयोश्छिद्रान्तरप्रेप्सुरतिशीघ्रममन्यत ।
कृष्णं ततो रौहिणेयं हन्तुं चक्रे मनोरथम् ॥
हरिणा क्रीडनं नाम बालक्रीडनकं ततः ।
प्रक्रीडितास्तु ते सर्वे द्वौ द्वौ युगपद् उत्पतन् ॥
श्रीदाम्ना सह गोविन्दः प्रलम्बेन तथा बलः ।
गोपालैरपरैश्चान्ये गोपालाः सह पुप्लुवुः ॥
श्रीदामानं ततः कृष्णः प्रलम्बं रोहिणीसुतः ।
जितवान् कृष्णपक्षीयैर्गोपैरन्यैः पराजिताः ॥
ते वाहयन्तस्त्वन्योन्यं भाण्डीरस्कन्धमेत्य वै ।
पुनर्निवृत्तास्ते सर्वे ये ये तत्र पराजिताः ॥
सङ्कर्षणं तु स्कन्धेन शीघ्रमुत्क्षिप्य दानवः ।
न तस्थौ प्रजगामैव सचन्द्र इव वारिदः ॥
अशक्तो वहने तस्य संरम्भाद् दानवोत्तमः ।
ववृधे सुमहाकायः प्रावृषीव बलाहकः ॥
सङ्कर्षणस्तु तं दृष्ट्वा दग्धशैलोपमाकृतिम् ।
स्रग्दामलम्बाभरणं मुकुटाटोपमस्तकम् ॥
रौद्रं शकटचक्राक्षं पादन्यासचलत्क्षितिम् ।
ह्रियमाणस्ततः कृष्णमिदं वचनमब्रवीत् ॥
बलराम उवाच । कृष्ण कृष्ण ह्रिये त्वेष पर्वतोदग्रमूर्तिना ।
केनापि पश्य दैत्येन गोपालच्छद्मरूपिणा ॥
यद् अत्र साम्प्रतं कार्यं मया मधुनिषूदन ।
तत् कथ्यतां प्रयात्येष दुरात्मातित्वरान्वितः ॥
व्यास उवाच । तमाह रामं गोविन्दः स्मितभिन्नौष्ठसम्पुटः ।
महात्मा रौहिणेयस्य बलवीर्यप्रमाणवित् ॥
कृष्ण उवाच । किमयं मानुषो भावो व्यक्तमेवावलम्ब्यते ।
सर्वात्मन् सर्वगुह्यानां गुह्याद् गुह्यात्मना त्वया ॥
स्मराशेषजगदीश कारणं कारणाग्रज ।
आत्मानमेकं तद्वच्च जगत्येकार्णवे च यः ॥
भवान् अहं च विश्वात्मन्न् एकमेव हि कारणम् ।
जगतोऽस्य जगत्यर्थे भेदेनावां व्यवस्थितौ ॥
तत् स्मर्यताममेयात्मंस्त्वयात्मा जहि दानवम् ।
मानुष्यमेवमालम्ब्य बन्धूनां क्रियतां हितम् ॥
व्यास उवाच । इति संस्मारितो विप्राः कृष्णेन सुमहात्मना ।
विहस्य पीडयामास प्रलम्बं बलवान् बलः ॥
मुष्टिना चाहन् मूर्ध्नि कोपसंरक्तलोचनः ।
तेन चास्य प्रहारेण बहिर्याते विलोचने ॥
स निष्कासितमस्तिष्को मुखाच्छोणितमुद्वमन् ।
निपपात महीपृष्ठे दैत्यवर्यो ममार च ॥
प्रलम्बं निहतं दृष्ट्वा बलेनाद्भुतकर्मणा ।
प्रहृष्टास्तुष्टुवुर्गोपाः साधु साध्विति चाब्रुवन् ॥
संस्तूयमानो रामस्तु गोपैर्दैत्ये निपातिते ।
प्रलम्बे सह कृष्णेन पुनर्गोकुलमाययौ ॥
व्यास उवाच । तयोर्विहरतोरेवं रामकेशवयोर्व्रजे ।
प्रावृड्व्यतीता विकसत्+ ।सरोजा चाभवच्छरत् ॥
विमलाम्बरनक्षत्रे काले चाभ्यागते व्रजम् ।
ददर्शेन्द्रोत्सवारम्भ+ ।प्रवृत्तान् व्रजवासिनः ॥
कृष्णस्तान् उत्सुकान् दृष्ट्वा गोपान् उत्सवलालसान् ।
कौतूहलाद् इदं वाक्यं प्राह वृद्धान् महामतिः ॥
कृष्ण उवाच । कोऽयं शक्रमहो नाम येन वो हर्ष आगतः ।
प्राह तं नन्दगोपश्च पृच्छन्तमतिसादरम् ॥
नन्द उवाच । मेघानां पयसामीशो देवराजः शतक्रतुः ।
येन सञ्चोदिता मेघा वर्षन्त्यम्बुमयं रसम् ॥
तद्वृष्टिजनितं सस्यं वयमन्ये च देहिनः ।
वर्तयामोपभुञ्जानास्तर्पयामश्च देवताः ॥
क्षीरवत्य इमा गावो वत्सवत्यश्च निर्वृताः ।
तेन संवर्धितैः सस्यैः पुष्टास्तुष्टा भवन्ति वै ॥
नासस्या नानृणा भूमिर्न बुभुक्षार्दितो जनः ।
दृश्यते यत्र दृश्यन्ते वृष्टिमन्तो बलाहकाः ॥
भौममेतत् पयो गोभिर्धत्ते सूर्यस्य वारिदः ।
पर्जन्यः सर्वलोकस्य भवाय भुवि वर्षति ॥
तस्मात् प्रावृषि राजानः शक्रं सर्वे मुदान्विताः ।
महे सुरेशमर्घन्ति वयमन्ये च देहिनः ॥
व्यास उवाच । नन्दगोपस्य वचनं श्रुत्वेत्थं शक्रपूजने ।
कोपाय त्रिदशेन्द्रस्य प्राह दामोदरस्तदा ॥
कृष्ण उवाच । न वयं कृषिकर्तारो वणिज्याजीविनो न च ।
गावोऽस्मद्दैवतं तात वयं वनचरा यतः ॥
आन्वीक्षिकी त्रयी वार्त्ता दण्डनीतिस्तथापरा ।
विद्याचतुष्टयं त्वेतद् वार्त्तामत्र शृणुष्व मे ॥
कृषिर्वणिज्या तद्वच्च तृतीयं पशुपालनम् ।
विद्या ह्येता महाभागा वार्त्ता वृत्तित्रयाश्रया ॥
कर्षकाणां कृषिर्वृत्तिः पण्यं तु पणजीविनाम् ।
अस्माकं गाः परा वृत्तिर्वार्त्ता भेदैरियं त्रिभिः ॥
विद्यया यो यया युक्तस्तस्य सा दैवतं महत् ।
सैव पूज्यार्चनीया च सैव तस्योपकारिका ॥
योऽन्यस्याः फलमश्नन् वै पूजयत्यपरां नरः ।
इह च प्रेत्य चैवासौ तात नाप्नोति शोभनम् ॥
पूज्यन्तां प्रथिताः सीमाः सीमान्तं च पुनर्वनम् ।
वनान्ता गिरयः सर्वे सा चास्माकं परा गतिः ॥
गिरियज्ञस्त्वयं तस्माद् गोयज्ञश्च प्रवर्त्यताम् ।
किमस्माकं महेन्द्रेण गावः शैलाश्च देवताः ॥
मन्त्रयज्ञपरा विप्राः सीरयज्ञाश्च कर्षकाः ।
गिरिगोयज्ञशीलाश्च वयमद्रिवनाश्रयाः ॥
तस्माद् गोवर्धनः शैलो भवद्भिर्विविधार्हणैः ।
अर्च्यतां पूज्यतां मेध्यं पशुं हत्वा विधानतः ॥
सर्वघोषस्य सन्दोहा गृह्यन्तां मा विचार्यताम् ।
भोज्यन्तां तेन वै विप्रास्तथान्ये चापि वाञ्छकाः ॥
तमर्चितं कृते होमे भोजितेषु द्विजातिषु ।
शरत्पुष्पकृतापीडाः परिगच्छन्तु गोगणाः ॥
एतन् मम मतं गोपाः सम्प्रीत्या क्रियते यदि ।
ततः कृता भवेत् प्रीतिर्गवामद्रेस्तथा मम ॥
व्यास उवाच । इति तस्य वचः श्रुत्वा नन्दाद्यास्ते व्रजौकसः ।
प्रीत्युत्फुल्लमुखा विप्राः साधु साध्वित्यथाब्रुवन् ॥
शोभनं ते मतं वत्स यद् एतद् भवतोदितम् ।
तत् करिष्याम्यहं सर्वं गिरियज्ञः प्रवर्त्यताम् ॥
तथा च कृतवन्तस्ते गिरियज्ञं व्रजौकसः ।
दधिपायसमांसाद्यैर्ददुः शैलबलिं ततः ॥
द्विजांश्च भोजयामासुः शतशोऽथ सहस्रशः ।
गावः शैलं ततश्चक्रुरर्चितास्तं प्रदक्षिणम् ॥
वृषभाश्चाभिनर्दन्तः सतोया जलदा इव ।
गिरिमूर्धनि गोविन्दः शैलोऽहमिति मूर्तिमान् ॥
बुभुजेऽन्नं बहुविधं गोपवर्याहृतं द्विजाः ।
कृष्णस्तेनैव रूपेण गोपैः सह गिरेः शिरः ॥
अधिरुह्यार्चयामास द्वितीयामात्मनस्तनुम् ।
अन्तर्धानं गते तस्मिन् गोपा लब्ध्वा ततो वरान् ।
कृत्वा गिरिमहं गोष्ठं निजमभ्याययुः पुनः ॥
व्यास उवाच । महे प्रतिहते शक्रो भृशं कोपसमन्वितः ।
संवर्तकं नाम गणं तोयदानामथाब्रवीत् ॥
इन्द्र उवाच । भो भो मेघा निशम्यैतद् वदतो वचनं मम ।
आज्ञानन्तरमेवाशु क्रियतामविचारितम् ॥
नन्दगोपः सुदुर्बुद्धिर्गोपैरन्यैः सहायवान् ।
कृष्णाश्रयबलाध्मातो महभङ्गमचीकरत् ॥
आजीवो यः परं तेषां गोपत्वस्य च कारणम् ।
ता गावो वृष्टिपातेन पीड्यन्तां वचनान् मम ॥
अहमप्यद्रिशृङ्गाभं तुङ्गमारुह्य वारणम् ।
साहाय्यं वः करिष्यामि वायूनां सङ्गमेन च ॥
व्यास उवाच । इत्याज्ञप्ताः सुरेन्द्रेण मुमुचुस्ते बलाहकाः ।
वातवर्षं महाभीममभावाय गवां द्विजाः ॥
ततः क्षणेन धरणी ककुभोऽम्बरमेव च ।
एकं धारामहासार+ ।पूरणेनाभवद् द्विजाः ॥
गावस्तु तेन पतता वर्षवातेन वेगिना ।
धुताः प्राणाञ् जहुः सर्वास्तिर्यङ्मुखशिरोधराः ॥
क्रोडेन वत्सान् आक्रम्य तस्थुरन्या द्विजोत्तमाः ।
गावो विवत्साश्च कृता वारिपूरेण चापराः ॥
वत्साश्च दीनवदनाः पवनाकम्पिकन्धराः ।
त्राहि त्राहीत्यल्पशब्दाः कृष्णमूचुरिवार्तकाः ॥
ततस्तद् गोकुलं सर्वं गोगोपीगोपसङ्कुलम् ।
अतीवार्तं हरिर्दृष्ट्वा त्राणायाचिन्तयत् तदा ॥
एतत् कृतं महेन्द्रेण महभङ्गविरोधिना ।
तद् एतद् अखिलं गोष्ठं त्रातव्यमधुना मया ॥
इममद्रिमहं वीर्याद् उत्पाट्योरुशिलातलम् ।
धारयिष्यामि गोष्ठस्य पृथुच्छत्त्रमिवोपरि ॥
व्यास उवाच । इति कृत्वा मतिं कृष्णो गोवर्धनमहीधरम् ।
उत्पाट्यैककरेणैव धारयामास लीलया ॥
गोपांश्चाह जगन्नाथः समुत्पाटितभूधरः ।
विशध्वमत्र सहिताः कृतं वर्षनिवारणम् ॥
सुनिर्वातेषु देशेषु यथायोग्यमिहास्यताम् ।
प्रविश्य नात्र भेतव्यं गिरिपातस्य निर्भयैः ॥
इत्युक्तास्तेन ते गोपा विविशुर्गोधनैः सह ।
शकटारोपितैर्भाण्डैर्गोप्यश्चासारपीडिताः ॥
कृष्णोऽपि तं दधारैवं शैलमत्यन्तनिश्चलम् ।
व्रजौकोवासिभिर्हर्ष+ ।विस्मिताक्षैर्निरीक्षितः ॥
गोपगोपीजनैर्हृष्टैः प्रीतिविस्तारितेक्षणैः ।
संस्तूयमानचरितः कृष्णः शैलमधारयत् ॥
सप्तरात्रं महामेघा ववर्षुर्नन्दगोकुले ।
इन्द्रेण चोदिता मेघा गोपानां नाशकारिणा ॥
ततो धृते महाशैले परित्राते च गोकुले ।
मिथ्याप्रतिज्ञो बलभिद् वारयामास तान् घनान् ॥
व्यभ्रे नभसि देवेन्द्रे वितथे शक्रमन्त्रिते ।
निष्क्रम्य गोकुलं हृष्टः स्वस्थानं पुनरागमत् ॥
मुमोच कृष्णोऽपि तदा गोवर्धनमहागिरिम् ।
स्वस्थाने विस्मितमुखैर्दृष्टस्तैर्व्रजवासिभिः ॥
व्यास उवाच । धृते गोवर्धने शैले परित्राते च गोकुले ।
रोचयामास कृष्णस्य दर्शनं पाकशासनः ॥
सोऽधिरुह्य महानागमैरावतममित्रजित् ।
गोवर्धनगिरौ कृष्णं ददर्श त्रिदशाधिपः ॥
चारयन्तं महावीर्यं गाश्च गोपवपुर्धरम् ।
कृत्स्नस्य जगतो गोपं वृतं गोपकुमारकैः ॥
गरुडं च ददर्शोच्चैरन्तर्धानगतं द्विजाः ।
कृतच्छायं हरेर्मूर्ध्नि पक्षाभ्यां पक्षिपुङ्गवम् ॥
अवरुह्य स नागेन्द्राद् एकान्ते मधुसूदनम् ।
शक्रः सस्मितमाहेदं प्रीतिविस्फारितेक्षणः ॥
इन्द्र उवाच । कृष्ण कृष्ण शृणुष्वेदं यदर्थमहमागतः ।
त्वत्समीपं महाबाहो नैतच्चिन्त्यं त्वयान्यथा ॥
भारावतरणार्धाय पृथिव्याः पृथिवीतलम् ।
अवतीर्णोऽखिलाधारस्त्वमेव परमेश्वर ॥
महभङ्गविरुद्धेन मया गोकुलनाशकाः ।
समादिष्टा महामेघास्तैश्चैतत् कदनं कृतम् ॥
त्रातास्तापात् त्वया गावः समुत्पाट्य महागिरिम् ।
तेनाहं तोषितो वीर कर्मणात्यद्भुतेन ते ॥
साधितं कृष्ण देवानामद्य मन्ये प्रयोजनम् ।
त्वयायमद्रिप्रवरः करेणैकेन चोद्धृतः ॥
गोभिश्च नोदितः कृष्ण त्वत्समीपमिहागतः ।
त्वया त्राताभिरत्यर्थं युष्मत्कारणकारणात् ॥
स त्वां कृष्णाभिषेक्ष्यामि गवां वाक्यप्रचोदितः ।
उपेन्द्रत्वे गवामिन्द्रो गोविन्दस्त्वं भविष्यसि ॥
अथोपवाह्याद् आदाय घण्टामैरावताद् गजात् ।
अभिषेकं तया चक्रे पवित्रजलपूर्णया ॥
क्रियमाणेऽभिषेके तु गावः कृष्णस्य तत्क्षणात् ।
प्रस्रवोद्भूतदुग्धार्द्रां सद्यश्चक्रुर्वसुन्धराम् ॥
अभिषिच्य गवां वाक्याद् देवेन्द्रो वै जनार्दनम् ।
प्रीत्या सप्रश्रयं कृष्णं पुनराह शचीपतिः ॥
इन्द्र उवाच । गवामेतत् कृतं वाक्यात् तथान्यद् अपि मे शृणु ।
यद् ब्रवीमि महाभाग भारावतरणेच्छया ॥
ममांशः पुरुषव्याघ्रः पृथिव्यां पृथिवीधर ।
अवतीर्णोऽर्जुनो नाम स रक्ष्यो भवता सदा ॥
भारावतरणे सख्यं स ते वीरः करिष्यति ।
स रक्षणीयो भवता यथात्मा मधुसूदन ॥
श्रीभगवान् उवाच । जानामि भारते वंशे जातं पार्थं तवांशतः ।
तमहं पालयिष्यामि यावद् अस्मि महीतले ॥
यावन् महीतले शक्र स्थास्याम्यहमरिन्दम ।
न तावद् अर्जुनं कश्चिद् देवेन्द्र युधि जेष्यति ॥
कंसो नाम महाबाहुर्दैत्योऽरिष्टस्तथा परः ।
केशी कुवलयापीडो नरकाद्यास्तथापरे ॥
हतेषु तेषु देवेन्द्र भविष्यति महाहवः ।
तत्र विद्धि सहस्राक्ष भारावतरणं कृतम् ॥
स त्वं गच्छ न सन्तापं पुत्रार्थे कर्तुमर्हसि ।
नार्जुनस्य रिपुः कश्चिन् ममाग्रे प्रभविष्यति ॥
अर्जुनार्थे त्वहं सर्वान् युधिष्ठिरपुरोगमान् ।
निवृत्ते भारते युद्धे कुन्त्यै दास्यामि विक्षतान् ॥
व्यास उवाच । इत्युक्तः सम्परिष्वज्य देवराजो जनार्दनम् ।
आरुह्यैरावतं नागं पुनरेव दिवं ययौ ॥
कृष्णोऽपि सहितो गोभिर्गोपालैश्च पुनर्व्रजम् ।
आजगामाथ गोपीनां दृष्टपूतेन वर्त्मना ॥
व्यास उवाच । गते शक्रे तु गोपालाः कृष्णमक्लिष्टकारिणम् ।
ऊचुः प्रीत्या धृतं दृष्ट्वा तेन गोवर्धनाचलम् ॥
गोपा ऊचुः । वयमस्मान् महाभाग भवता महतो भयात् ।
गावश्च भवता त्राता गिरिधारणकर्मणा ॥
बालक्रीडेयमतुला गोपालत्वं जुगुप्सितम् ।
दिव्यं च कर्म भवतः किमेतत् तात कथ्यताम् ॥
कालियो दमितस्तोये प्रलम्बो विनिपातितः ।
धृतो गोवर्धनश्चायं शङ्कितानि मनांसि नः ॥
सत्यं सत्यं हरेः पादौ श्रयामोऽमितविक्रम ।
यथा त्वद्वीर्यमालोक्य न त्वां मन्यामहे नरम् ॥
देवो वा दानवो वा त्वं यक्षो गन्धर्व एव वा ।
किं चास्माकं विचारेण बान्धवोऽस्ति नमोऽस्तु ते ॥
प्रीतिः सस्त्रीकुमारस्य व्रजस्य तव केशव ।
कर्म चेदमशक्यं यत् समस्तैस्त्रिदशैरपि ॥
बालत्वं चातिवीर्यं च जन्म चास्मास्वशोभनम् ।
चिन्त्यमानममेयात्मञ् शङ्कां कृष्ण प्रयच्छति ॥
व्यास उवाच । क्षणं भूत्वा त्वसौ तूष्णीं किञ्चित् प्रणयकोपवान् ।
इत्येवमुक्तस्तैर्गोपैराह कृष्णो द्विजोत्तमाः ॥
श्रीकृष्ण उवाच । मत्सम्बन्धेन वो गोपा यदि लज्जा न जायते ।
श्लाघ्यो वाहं ततः किं वो विचारेण प्रयोजनम् ॥
यदि वोऽस्ति मयि प्रीतिः श्लाघ्योऽहं भवतां यदि ।
तद् अर्घा बन्धुसदृशी बान्धवाः क्रियतां मयि ॥
नाहं देवो न गन्धर्वो न यक्षो न च दानवः ।
अहं वो बान्धवो जातो नातश्चिन्त्यमतोऽन्यथा ॥
व्यास उवाच । इति श्रुत्वा हरेर्वाक्यं बद्धमौनास्ततो बलम् ।
ययुर्गोपा महाभागास्तस्मिन् प्रणयकोपिनि ॥
कृष्णस्तु विमलं व्योम शरच्चन्द्रस्य चन्द्रिकाम् ।
तथा कुमुदिनीं फुल्लामामोदितदिगन्तराम् ॥
वनराजीं तथा कूजद्+ ।भृङ्गमालामनोरमाम् ।
विलोक्य सह गोपीभिर्मनश्चक्रे रतिं प्रति ॥
सह रामेण मधुरमतीव वनिताप्रियम् ।
जगौ कमलपादोऽसौ नाम तत्र कृतव्रतः ॥
रम्यं गीतध्वनिं श्रुत्वा सन्त्यज्यावसथांस्तदा ।
आजग्मुस्त्वरिता गोप्यो यत्रास्ते मधुसूदनः ॥
शनैः शनैर्जगौ गोपी काचित् तस्य पदानुगा ।
दत्तावधाना काचिच्च तमेव मनसास्मरत् ॥
काचित् कृष्णेति कृष्णेति चोक्त्वा लज्जामुपाययौ ।
ययौ च काचित् प्रेमान्धा तत्पार्श्वमविलज्जिता ॥
काचिद् आवसथस्यान्तः स्थित्वा दृष्ट्वा बहिर्गुरुम् ।
तन्मयत्वेन गोविन्दं दध्यौ मीलितलोचना ॥
गोपीपरिवृतो रात्रिं शरच्चन्द्रमनोरमाम् ।
मानयामास गोविन्दो रासारम्भरसोत्सुकः ॥
गोप्यश्च वृन्दशः कृष्ण+ ॅहेष्टाभ्यायत्तमूर्तयः ।
अन्यदेशगते कृष्णे चेरुर्वृन्दावनान्तरम् ॥
बभ्रमुस्तास्ततो गोप्यः कृष्णदर्शनलालसाः ।
कृष्णस्य चरणं रात्रौ दृष्ट्वा वृन्दावने द्विजाः ॥
एवं नानाप्रकारासु कृष्णचेष्टासु तासु च ।
गोप्यो व्यग्राः समं चेरू रम्यं वृन्दावनं वनम् ॥
निवृत्तास्तास्ततो गोप्यो निराशाः कृष्णदर्शने ।
यमुनातीरमागम्य जगुस्तच्चरितं द्विजाः ॥
ततो ददृशुरायान्तं विकाशिमुखपङ्कजम् ।
गोप्यस्त्रैलोक्यगोप्तारं कृष्णमक्लिष्टकारिणम् ॥
काचिद् आलोक्य गोविन्दमायान्तमतिहर्षिता ।
कृष्ण कृष्णेति कृष्णेति प्राहोत्फुल्लविलोचना ॥
काचिद् भ्रूभङ्गुरं कृत्वा ललाटफलकं हरिम् ।
विलोक्य नेत्रभृङ्गाभ्यां पपौ तन्मुखपङ्कजम् ॥
काचिद् आलोक्य गोविन्दं निमीलितविलोचना ।
तस्यैव रूपं ध्यायन्ती योगारूढेव सा बभौ ॥
ततः काञ्चित् प्रियालापैः काञ्चिद् भ्रूभङ्गवीक्षितैः ।
निन्येऽनुनयमन्याश्च करस्पर्शेन माधवः ॥
ताभिः प्रसन्नचित्ताभिर्गोपीभिः सह सादरम् ।
रराम रासगोष्ठीभिरुदारचरितो हरिः ॥
रासमण्डलबद्धोऽपि कृष्णपार्श्वमनूद्गता ।
गोपीजनो न चैवाभूद् एकस्थानस्थिरात्मना ॥
हस्ते प्रगृह्य चैकैकां गोपिकां रासमण्डलम् ।
चकार च करस्पर्श+ ंइमीलितदृशं हरिः ॥
ततः प्रववृते रम्या चलद्वलयनिस्वनैः ।
अनुयातशरत्काव्य+ ।गेयगीतिरनुक्रमाम् ॥
कृष्णः शरच्चन्द्रमसं कौमुदीकुमुदाकरम् ।
जगौ गोपीजनस्त्वेकं कृष्णनाम पुनः पुनः ॥
परिवृत्ता श्रमेणैका चलद्वलयतापिनी ।
ददौ बाहुलतां स्कन्धे गोपी मधुविघातिनः ॥
काचित् प्रविलसद्बाहुः परिरभ्य चुचुम्ब तम् ।
गोपी गीतस्तुतिव्याज+ ंइपुणा मधुसूदनम् ॥
गोपीकपोलसंश्लेषमभिपद्य हरेर्भुजौ ।
पुलकोद्गमशस्याय स्वेदाम्बुघनतां गतौ ॥
रासगेयं जगौ कृष्णो यावत् तारतरध्वनिः ।
साधु कृष्णेति कृष्णेति तावत् ता द्विगुणं जगुः ॥
गतेऽनुगमनं चक्रुर्वलने सम्मुखं ययुः ।
प्रतिलोमानुलोमेन भेजुर्गोपाङ्गना हरिम् ॥
स तदा सह गोपीभी रराम मधुसूदनः ।
स वर्षकोटिप्रतिमः क्षणस्तेन विनाभवत् ॥
ता वार्यमाणाः पितृभिः पतिभिर्भ्रातृभिस्तथा ।
कृष्णं गोपाङ्गना रात्रौ रमयन्ति रतिप्रियाः ॥
सोऽपि कैशोरकवया मानयन् मधुसूदनः ।
रेमे ताभिरमेयात्मा क्षपासु क्षपिताहितः ॥
तद्भर्तृषु तथा तासु सर्वभूतेषु चेश्वरः ।
आत्मस्वरूपरूपोऽसौ व्याप्य सर्वमवस्थितः ॥
यथा समस्तभूतेषु नभोऽग्निः पृथिवी जलम् ।
वायुश्चात्मा तथैवासौ व्याप्य सर्वमवस्थितः ॥
व्यास उवाच । प्रदोषार्धे कदाचित् तु रासासक्ते जनार्दने ।
त्रासयन् समदो गोष्ठान् अरिष्टः समुपागतः ॥
सतोयतोयदाकारस्तीक्ष्णशृङ्गोऽर्कलोचनः ।
खुराग्रपातैरत्यर्थं दारयन् धरणीतलम् ॥
लेलिहानः सनिष्पेषं जिह्वयौष्ठौ पुनः पुनः ।
संरम्भाक्षिप्तलाङ्गूलः कठिनस्कन्धबन्धनः ॥
उदग्रककुदाभोगः प्रमाणाद् दुरतिक्रमः ।
विण्मूत्रालिप्तपृष्ठाङ्गो गवामुद्वेगकारकः ॥
प्रलम्बकण्ठोऽभिमुखस्तरुघाताङ्किताननः ।
पातयन् स गवां गर्भान् दैत्यो वृषभरूपधृक् ॥
सूदयंस्तरसा सर्वान् वनान्यटति यः सदा ।
ततस्तमतिघोराक्षमवेक्ष्यातिभयातुराः ॥
गोपा गोपस्त्रियश्चैव कृष्ण कृष्णेति चुक्रुशुः ।
सिंहनादं ततश्चक्रे तलशब्दं च केशवः ॥
तच्छब्दश्रवणाच्चासौ दामोदरमुखं ययौ ।
अग्रन्यस्तविषाणाग्रः कृष्णकुक्षिकृतेक्षणः ॥
अभ्यधावत दुष्टात्मा दैत्यो वृषभरूपधृक् ।
आयान्तं दैत्यवृषभं दृष्ट्वा कृष्णो महाबलम् ॥
न चचाल ततः स्थानाद् अवज्ञास्मितलीलया ।
आसन्नं चैव जग्राह ग्राहवन् मधुसूदनः ॥
जघान जानुना कुक्षौ विषाणग्रहणाचलम् ।
तस्य दर्पबलं हत्वा गृहीतस्य विषाणयोः ॥
आपीडयद् अरिष्टस्य कण्ठं क्लिन्नमिवाम्बरम् ।
उत्पाट्य शृङ्गमेकं च तेनैवाताडयत् ततः ॥
ममार स महादैत्यो मुखाच्छोणितमुद्वमन् ।
तुष्टुवुर्निहते तस्मिन् गोपा दैत्ये जनार्दनम् ।
जम्भे हते सहस्राक्षं पुरा देवगणा यथा ॥
व्यास उवाच । ककुद्मिनि हतेऽरिष्टे धेनुके च निपातिते ।
प्रलम्बे निधनं नीते धृते गोवर्धनाचले ॥
दमिते कालिये नागे भग्ने तुङ्गद्रुमद्वये ।
हतायां पूतनायां च शकटे परिवर्तिते ॥
कंसाय नारदः प्राह यथावृत्तमनुक्रमात् ।
यशोदादेवकीगर्भ+ ।परिवर्ताद्यशेषतः ॥
श्रुत्वा तत् सकलं कंसो नारदाद् देवदर्शनात् ।
वसुदेवं प्रति तदा कोपं चक्रे स दुर्मतिः ॥
सोऽतिकोपाद् उपालभ्य सर्वयादवसंसदि ।
जगर्हे यादवांश्चापि कार्यं चैतद् अचिन्तयत् ॥
यावन् न बलमारूढौ बलकृष्णौ सुबालकौ ।
तावद् एव मया वध्यावसाध्यौ रूढयौवनौ ॥
चाणूरोऽत्र महावीर्यो मुष्टिकश्च महाबलः ।
एताभ्यां मल्लयुद्धे तौ घातयिष्यामि दुर्मदौ ॥
धनुर्महमहायाग+ ।व्याजेनानीय तौ व्रजात् ।
तथा तथा करिष्यामि यास्यतः सङ्क्षयं यथा ॥
व्यास उवाच । इत्यालोच्य स दुष्टात्मा कंसो रामजनार्दनौ ।
हन्तुं कृतमतिर्वीरमक्रूरं वाक्यमब्रवीत् ॥
कंस उवाच । भो भो दानपते वाक्यं क्रियतां प्रीतये मम ।
इतः स्यन्दनमारुह्य गम्यतां नन्दगोकुलम् ॥
वसुदेवसुतौ तत्र विष्णोरंशसमुद्भवौ ।
नाशाय किल सम्भूतौ मम दुष्टौ प्रवर्धतः ॥
धनुर्महमहायागश्चतुर्दश्यां भविष्यति ।
आनेयौ भवता तौ तु मल्लयुद्धाय तत्र वै ॥
चाणूरमुष्टिकौ मल्लौ नियुद्धकुशलौ मम ।
ताभ्यां सहानयोर्युद्धं सर्वलोकोऽत्र पश्यतु ॥
नागः कुवलयापीडो महामात्रप्रचोदितः ।
स तौ निहंस्यते पापौ वसुदेवात्मजौ शिशू ॥
तौ हत्वा वसुदेवं च नन्दगोपं च दुर्मतिम् ।
हनिष्ये पितरं चैव उग्रसेनं च दुर्मतिम् ॥
ततः समस्तगोपानां गोधनान्यखिलान्यहम् ।
वित्तं चापहरिष्यामि दुष्टानां मद्वधैषिणाम् ॥
त्वाम् ऋते यादवाश्चेमे दुष्टा दानपते मम ।
एतेषां च वधायाहं प्रयतिष्याम्यनुक्रमात् ॥
ततो निष्कण्टकं सर्वं राज्यमेतद् अयादवम् ।
प्रसाधिष्ये त्वया तस्मान् मत्प्रीत्या वीर गम्यताम् ॥
यथा च माहिषं सर्पिर्दधि चाप्युपहार्य वै ।
गोपाः समानयन्त्याशु त्वया वाच्यास्तथा तथा ॥
व्यास उवाच । इत्याज्ञप्तस्तदाक्रूरो महाभागवतो द्विजाः ।
प्रीतिमान् अभवत् कृष्णं श्वो द्रक्ष्यामीति सत्वरः ॥
तथेत्युक्त्वा तु राजानं रथमारुह्य सत्वरः ।
निश्चक्राम तदा पुर्या मथुराया मधुप्रियः ॥
व्यास उवाच । केशी चापि बलोदग्रः कंसदूतः प्रचोदितः ।
कृष्णस्य निधनाकाङ्क्षी वृन्दावनमुपागमत् ॥
स खुरक्षतभूपृष्ठः सटाक्षेपधुताम्बुदः ।
पुनर्विक्रान्तचन्द्रार्क+ ंआर्गो गोपान्तमागमत् ॥
तस्य ह्रेषितशब्देन गोपाला दैत्यवाजिनः ।
गोप्यश्च भयसंविग्ना गोविन्दं शरणं ययुः ॥
त्राहि त्राहीति गोविन्दस्तेषां श्रुत्वा तु तद्वचः ।
सतोयजलदध्वान+ ।गम्भीरमिदमुक्तवान् ॥
गोविन्द उवाच । अलं त्रासेन गोपालाः केशिनः किं भयातुरैः ।
भवद्भिर्गोपजातीयैर्वीरवीर्यं विलोप्यते ॥
किमनेनाल्पसारेण ह्रेषितारोपकारिणा ।
दैतेयबलवाह्येन वल्गता दुष्टवाजिना ॥
एह्येहि दुष्ट कृष्णोऽहं पूष्णस्त्विव पिनाकधृक् ।
पातयिष्यामि दशनान् वदनाद् अखिलांस्तव ॥
व्यास उवाच । इत्युक्त्वा स तु गोविन्दः केशिनः सम्मुखं ययौ ।
विवृतास्यश्च सोऽप्येनं दैतेयश्च उपाद्रवत् ॥
बाहुमाभोगिनं कृत्वा मुखे तस्य जनार्दनः ।
प्रवेशयामास तदा केशिनो दुष्टवाजिनः ॥
केशिनो वदनं तेन विशता कृष्णबाहुना ।
शातिता दशनास्तस्य सिताभ्रावयवा इव ॥
कृष्णस्य ववृधे बाहुः केशिदेहगतो द्विजाः ।
विनाशाय यथा व्याधिराप्तभूतैरुपेक्षितः ॥
विपाटितौष्ठो बहुलं सफेनं रुधिरं वमन् ।
सृक्कणी विवृते चक्रे विश्लिष्टे मुक्तबन्धने ॥
जगाम धरणीं पादैः शकृन्मूत्रं समुत्सृजन् ।
स्वेदार्द्रगात्रः श्रान्तश्च निर्यत्नः सोऽभवत् ततः ॥
व्यादितास्यो महारौद्रः सोऽसुरः कृष्णबाहुना ।
निपपात द्विधाभूतो वैद्युतेन यथा द्रुमः ॥
द्विपादपृष्ठपुच्छार्ध+ ।श्रवणैकाक्षनासिके ।
केशिनस्ते द्विधा भूते शकले च विरेजतुः ॥
हत्वा तु केशिनं कृष्णो मुदितैर्गोपकैर्वृतः ।
अनायस्ततनुः स्वस्थो हसंस्तत्रैव संस्थितः ॥
ततो गोपाश्च गोप्यश्च हते केशिनि विस्मिताः ।
तुष्टुवुः पुण्डरीकाक्षमनुरागमनोरमम् ॥
आययौ त्वरितो विप्रो नारदो जलदस्थितः ।
केशिनं निहतं दृष्ट्वा हर्षनिर्भरमानसः ॥
नारद उवाच । साधु साधु जगन्नाथ लीलयैव यद् अच्युत ।
निहतोऽयं त्वया केशी क्लेशदस्त्रिदिवौकसाम् ॥
सुकर्माण्यवतारे तु कृतानि मधुसूदन ।
यानि वै विस्मितं चेतस्तोषमेतेन मे गतम् ॥
तुरगस्यास्य शक्रोऽपि कृष्ण देवाश्च बिभ्यति ।
धुतकेसरजालस्य ह्रेषतोऽभ्रावलोकिनः ॥
यस्मात् त्वयैष दुष्टात्मा हतः केशी जनार्दन ।
तस्मात् केशवनाम्ना त्वं लोके गेयो भविष्यसि ॥
स्वस्त्यस्तु ते गमिष्यामि कंसयुद्धेऽधुना पुनः ।
परश्वोऽहं समेष्यामि त्वया केशिनिषूदन ॥
उग्रसेनसुते कंसे सानुगे विनिपातिते ।
भारावतारकर्ता त्वं पृथिव्या धरणीधर ॥
तत्रानेकप्रकारेण युद्धानि पृथिवीक्षिताम् ।
द्रष्टव्यानि मया युष्मत्+ ।प्रणीतानि जनार्दन ॥
सोऽहं यास्यामि गोविन्द देवकार्यं महत् कृतम् ।
त्वया सभाजितश्चाहं स्वस्ति तेऽस्तु व्रजाम्यहम् ॥
व्यास उवाच । नारदे तु गते कृष्णः सह गोपैरविस्मितः ।
विवेश गोकुलं गोपी+ ंएत्रपानैकभाजनम् ॥
व्यास उवाच । अक्रूरोऽपि विनिष्क्रम्य स्यन्दनेनाशुगामिना ।
कृष्णसन्दर्शनासक्तः प्रययौ नन्दगोकुले ॥
चिन्तयामास चाक्रूरो नास्ति धन्यतरो मया ।
योऽहमंशावतीर्णस्य मुखं द्रक्ष्यामि चक्रिणः ॥
अद्य मे सफलं जन्म सुप्रभाता च मे निशा ।
यद् उन्निद्राब्जपत्त्राक्षं विष्णोर्द्रक्ष्याम्यहम् मुखम् ॥
पापं हरति यत् पुंसां स्मृतं सङ्कल्पनामयम् ।
तत् पुण्डरीकनयनं विष्णोर्द्रक्ष्याम्यहं मुखम् ॥
निर्जग्मुश्च यतो वेदा वेदाङ्गान्यखिलानि च ।
द्रक्ष्यामि यत् परं धाम देवानां भगवन्मुखम् ॥
यज्ञेषु यज्ञपुरुषः पुरुषैः पुरुषोत्तमः ।
इज्यते योऽखिलाधारस्तं द्रक्ष्यामि जगत्पतिम् ॥
इष्ट्वा यमिन्द्रो यज्ञानां शतेनामरराजताम् ।
अवाप तमनन्तादिमहं द्रक्ष्यामि केशवम् ॥
न ब्रह्मा नेन्द्ररुद्राश्वि+ ।वस्वादित्यमरुद्गणाः ।
यस्य स्वरूपं जानन्ति स्पृशत्यद्य स मे हरिः ॥
सर्वात्मा सर्वगः सर्वः सर्वभूतेषु संस्थितः ।
यो भवत्यव्ययो व्यापी स वीक्ष्यते मयाद्य ह ॥
मत्स्यकूर्मवराहाद्यैः सिंहरूपादिभिः स्थितम् ।
चकार योगतो योगं स मामालापयिष्यति ॥
साम्प्रतं च जगत्स्वामी कार्यजाते व्रजे स्थितिम् ।
कर्तुं मनुष्यतां प्राप्तः स्वेच्छादेहधृग् अव्ययः ॥
योऽनन्तः पृथिवीं धत्ते शिखरस्थितिसंस्थिताम् ।
सोऽवतीर्णो जगत्यर्थे मामक्रूरेति वक्ष्यति ॥
पितृबन्धुसुहृद्भ्रातृ+ ंआतृबन्धुमयीमिमाम् ।
यन्मायां नालमुद्धर्तुं जगत् तस्मै नमो नमः ॥
तरन्त्यविद्यां विततां हृदि यस्मिन् निवेशिते ।
योगमायामिमां मर्त्यास्तस्मै विद्यात्मने नमः ॥
यज्वभिर्यज्ञपुरुषो वासुदेवश्च शाश्वतैः ।
वेदान्तवेदिभिर्विष्णुः प्रोच्यते यो नतोऽस्मि तम् ॥
तथा यत्र जगद् धाम्नि धार्यते च प्रतिष्ठितम् ।
सदसत्त्वं स सत्त्वेन मय्यसौ यातु सौम्यताम् ॥
स्मृते सकलकल्याण+ ।भाजनं यत्र जायते ।
पुरुषप्रवरं नित्यं व्रजामि शरणं हरिम् ॥
व्यास उवाच । इत्थं स चिन्तयन् विष्णुं भक्तिनम्रात्ममानसः ।
अक्रूरो गोकुलं प्राप्तः किञ्चित् सूर्ये विराजति ॥
स ददर्श तदा तत्र कृष्णमादोहने गवाम् ।
वत्समध्यगतं फुल्ल+ ंईलोत्पलदलच्छविम् ॥
प्रफुल्लपद्मपत्त्राक्षं श्रीवत्साङ्कितवक्षसम् ।
प्रलम्बबाहुमायाम+ ।तुङ्गोरस्थलमुन्नसम् ॥
सविलासस्मिताधारं बिभ्राणं मुखपङ्कजम् ।
तुङ्गरक्तनखं पद्भ्यां धरण्यां सुप्रतिष्ठितम् ॥
बिभ्राणं वाससी पीते वन्यपुष्पविभूषितम् ।
सान्द्रनीललताहस्तं सिताम्भोजावतंसकम् ॥
हंसेन्दुकुन्दधवलं नीलाम्बरधरं द्विजाः ।
तस्यानु बलभद्रं च ददर्श यदुनन्दनम् ॥
प्रांशुमुत्तुङ्गबाहुं च विकाशिमुखपङ्कजम् ।
मेघमालापरिवृतं कैलासाद्रिमिवापरम् ॥
तौ दृष्ट्वा विकसद्वक्त्र+ ।सरोजः स महामतिः ।
पुलकाञ्चितसर्वाङ्गस्तदाक्रूरोऽभवद् द्विजाः ॥
य एतत् परमं धाम एतत् तत् परमं पदम् ।
अभवद् वासुदेवोऽसौ द्विधा योऽयं व्यवस्थितः ॥
साफल्यमक्ष्णोर्युगपन् ममास्तु ।
दृष्टे जगद्धातरि हासमुच्चैः ।
अप्यङ्गमेतद् भगवत्प्रसादाद् ।
दत्ताङ्गसङ्गे फलवर्त्म तत् स्यात् ॥
अद्यैव स्पृष्ट्वा मम हस्तपद्मम् ।
करिष्यति श्रीमदनन्तमूर्तिः ।
यस्याङ्गुलिस्पर्शहताखिलाघैर्।
अवाप्यते सिद्धिरनुत्तमा नरैः ॥
तथाश्विरुद्रेन्द्रवसुप्रणीता ।
देवाः प्रयच्छन्ति वरं प्रहृष्टाः ।
चक्रं घ्नता दैत्यपतेर्हृतानि ।
दैत्याङ्गनानां नयनान्तराणि ॥
यत्राम्बु विन्यस्य बलिर्मनोभ्याम् ।
अवाप भोगान् वसुधातलस्थः ।
तथामरेशस्त्रिदशाधिपत्यम् ।
मन्वन्तरं पूर्णमवाप शक्रः ॥
अथेश मां कंसपरिग्रहेण ।
दोषास्पदीभूतमदोषयुक्तम् ।
कर्ता न मानोपहितं धिग् अस्तु ।
यस्मान् मनः साधुबहिष्कृतो यः ॥
ज्ञानात्मकस्याखिलसत्त्वराशेर्।
व्यावृत्तदोषस्य सदास्फुटस्य ।
किं वा जगत्यत्र समस्तपुंसाम् ।
अज्ञातमस्यास्ति हृदि स्थितस्य ॥
तस्माद् अहं भक्तिविनम्रगात्रो ।
व्रजामि विश्वेश्वरमीश्वराणाम् ।
अंशावतारं पुरुषोत्तमस्य ।
अनादिमध्यान्तमजस्य विष्णोः ॥
व्यास उवाच । चिन्तयन्न् इति गोविन्दमुपगम्य स यादवः ।
अक्रूरोऽस्मीति चरणौ ननाम शिरसा हरेः ॥
सोऽप्येनं ध्वजवज्राब्ज+ ।कृतचिह्नेन पाणिना ।
संस्पृश्याकृष्य च प्रीत्या सुगाढं परिषस्वजे ॥
कृतसंवदनौ तेन यथावद् बलकेशवौ ।
ततः प्रविष्टौ सहसा तमादायात्ममन्दिरम् ॥
सह ताभ्यां तदाक्रूरः कृतसंवन्दनादिकः ।
भुक्तभोज्यो यथान्यायमाचचक्षे ततस्तयोः ॥
यथा निर्भर्त्सितस्तेन कंसेनानकदुन्दुभिः ।
यथा च देवकी देवी दानवेन दुरात्मना ॥
उग्रसेने यथा कंसः स दुरात्मा च वर्तते ।
यं चैवार्थं समुद्दिश्य कंसेन स विसर्जितः ॥
तत् सर्वं विस्तराच्छ्रुत्वा भगवान् केशिसूदनः ।
उवाचाखिलमेतत् तु ज्ञातं दानपते मया ॥
करिष्ये च महाभाग यद् अत्रौपायिकं मतम् ।
विचिन्त्यं नान्यथैतत् ते विद्धि कंसं हतं मया ॥
अहं रामश्च मथुरां श्वो यास्यावः समं त्वया ।
गोपवृद्धाश्च यास्यन्ति आदायोपायनं बहु ॥
निशेयं नीयतां वीर न चिन्तां कर्तुमर्हसि ।
त्रिरात्राभ्यन्तरे कंसं हनिष्यामि सहानुगम् ॥
व्यास उवाच । समादिश्य ततो गोपान् अक्रूरोऽपि सकेशवः ।
सुष्वाप बलभद्रश्च नन्दगोपगृहे गतः ॥
ततः प्रभाते विमले रामकृष्णौ महाबलौ ।
अक्रूरेण समं गन्तुमुद्यतौ मथुरां पुरीम् ॥
दृष्ट्वा गोपीजनः सास्रः श्लथद्वलयबाहुकः ।
निश्वसंश्चातिदुःखार्तः प्राह चेदं परस्परम् ॥
मथुरां प्राप्य गोविन्दः कथं गोकुलमेष्यति ।
नागरस्त्रीकलालाप+ ंअधु श्रोत्रेण पास्यति ॥
विलासिवाक्यजातेषु नागरीणां कृतास्पदम् ।
चित्तमस्य कथं ग्राम्य+ ।गोपगोपीषु यास्यति ॥
सारं समस्तगोष्ठस्य विधिना हरता हरिम् ।
प्रहृतं गोपयोषित्सु निघृणेन दुरात्मना ॥
भावगर्भस्मितं वाक्यं विलासललिता गतिः ।
नागरीणामतीवैतत् कटाक्षेक्षितमेव तु ॥
ग्राम्यो हरिरयं तासां विलासनिगडैर्यतः ।
भवतीनां पुनः पार्श्वं कया युक्त्या समेष्यति ॥
एषो हि रथमारुह्य मथुरां याति केशवः ।
अक्रूरक्रूरकेणापि हताशेन प्रतारितः ॥
किं न वेत्ति नृशंसोऽयमनुरागपरं जनम् ।
येनेममक्षराह्लादं नयत्यन्यत्र नो हरिम् ॥
एष रामेण सहितः प्रयात्यत्यन्तनिर्घृणः ।
रथमारुह्य गोविन्दस्त्वर्यतामस्य वारणे ॥
गुरूणामग्रतो वक्तुं किं ब्रवीषि न नः क्षमम् ।
गुरवः किं करिष्यन्ति दग्धानां विरहाग्निना ॥
नन्दगोपमुखा गोपा गन्तुमेते समुद्यताः ।
नोद्यमं कुरुते कश्चिद् गोविन्दविनिवर्तने ॥
सुप्रभाताद्य रजनी मथुरावासियोषिताम् ।
यासामच्युतवक्त्राब्जे याति नेत्रालिभोग्यताम् ॥
धन्यास्ते पथि ये कृष्णमितो यान्तमवारिताः ।
उद्वहिष्यन्ति पश्यन्तः स्वदेहं पुलकाञ्चितम् ॥
मथुरानगरीपौर+ ंअयनानां महोत्सवः ।
गोविन्दवदनालोकाद् अतीवाद्य भविष्यति ॥
को नु स्वप्नः सभाग्याभिर्दृष्टस्ताभिरधोक्षजम् ।
विस्तारिकान्तनयना या द्रक्ष्यन्त्यनिवारितम् ॥
अहो गोपीजनस्यास्य दर्शयित्वा महानिधिम् ।
उद्धृतान्यद्य नेत्राणि विधात्राकरुणात्मना ॥
अनुरागेण शैथिल्यमस्मासु व्रजतो हरेः ।
शैथिल्यमुपयान्त्याशु करेषु वलयान्यपि ॥
अक्रूरः क्रूरहृदयः शीघ्रं प्रेरयते हयान् ।
एवमार्तासु योषित्सु घृणा कस्य न जायते ॥
हे हे कृष्ण रथस्योच्चैश्चक्ररेणुर्निरीक्ष्यताम् ।
दूरीकृतो हरिर्येन सोऽपि रेणुर्न लक्ष्यते ॥
इत्येवमतिहार्देन गोपीजननिरीक्षितः ।
तत्याज व्रजभूभागं सह रामेण केशवः ॥
गच्छन्तो जवनाश्वेन रथेन यमुनातटम् ।
प्राप्ता मध्याह्नसमये रामाक्रूरजनार्दनाः ॥
अथाह कृष्णमक्रूरो भवद्भ्यां तावद् आस्यताम् ।
यावत् करोमि कालिन्द्यामाह्निकार्हणमम्भसि ॥
तथेत्युक्ते ततः स्नातः स्वाचान्तः स महामतिः ।
दध्यौ ब्रह्म परं विप्राः प्रविश्य यमुनाजले ॥
फणासहस्रमालाढ्यं बलभद्रं ददर्श सः ।
कुन्दामलाङ्गमुन्निद्र+ ।पद्मपत्त्रायतेक्षणम् ॥
वृतं वासुकिडिम्भौघैर्महद्भिः पवनाशिभिः ।
संस्तूयमानमुद्गन्धि+ ।वनमालाविभूषितम् ॥
दधानमसिते वस्त्रे चारुरूपावतंसकम् ।
चारुकुण्डलिनं मत्तमन्तर्जलतले स्थितम् ॥
तस्योत्सङ्गे घनश्याममाताम्रायतलोचनम् ।
चतुर्बाहुमुदाराङ्गं चक्राद्यायुधभूषणम् ॥
पीते वसानं वसने चित्रमाल्यविभूषितम् ।
शक्रचापतडिन्माला+ ।विचित्रमिव तोयदम् ॥
श्रीवत्सवक्षसं चारु+ ।केयूरमुकुटोज्ज्वलम् ।
ददर्श कृष्णमक्लिष्टं पुण्डरीकावतंसकम् ॥
सनन्दनाद्यैर्मुनिभिः सिद्धयोगैरकल्मषैः ।
सञ्चिन्त्यमानं मनसा नासाग्रन्यस्तलोचनैः ॥
बलकृष्णौ तदाक्रूरः प्रत्यभिज्ञाय विस्मितः ।
अचिन्तयद् अथो शीघ्रं कथमत्रागताविति ॥
विवक्षोः स्तम्भयामास वाचं तस्य जनार्दनः ।
ततो निष्क्रम्य सलिलाद् रथमभ्यागतः पुनः ॥
ददर्श तत्र चैवोभौ रथस्योपरि संस्थितौ ।
रामकृष्णौ यथा पूर्वं मनुष्यवपुषान्वितौ ॥
निमग्नश्च पुनस्तोये ददृशे स तथैव तौ ।
संस्तूयमानौ गन्धर्वैर्मुनिसिद्धमहोरगैः ॥
ततो विज्ञातसद्भावः स तु दानपतिस्तदा ।
तुष्टाव सर्वविज्ञान+ ंअयमच्युतमीश्वरम् ॥
अक्रूर उवाच । तन्मात्ररूपिणेऽचिन्त्य+ ंअहिम्ने परमात्मने ।
व्यापिने नैकरूपैक+ ।स्वरूपाय नमो नमः ॥
शब्दरूपाय तेऽचिन्त्य+ अविर्भूताय ते नमः ।
नमो विज्ञानरूपाय पराय प्रकृतेः प्रभो ॥
भूतात्मा चेन्द्रियात्मा च प्रधानात्मा तथा भवान् ।
आत्मा च परमात्मा च त्वमेकः पञ्चधा स्थितः ॥
प्रसीद सर्वधर्मात्मन् क्षराक्षर महेश्वर ।
ब्रह्मविष्णुशिवाद्याभिः कल्पनाभिरुदीरितः ॥
अनाख्येयस्वरूपात्मन्न् अनाख्येयप्रयोजन ।
अनाख्येयाभिधान त्वां नतोऽस्मि परमेश्वरम् ॥
न यत्र नाथ विद्यन्ते नामजात्यादिकल्पनाः ।
तद् ब्रह्म परमं नित्यमविकारि भवान् अजः ॥
न कल्पनाम् ऋतेऽर्थस्य सर्वस्याधिगमो यतः ।
ततः कृष्णाच्युतानन्त विष्णुसञ्ज्ञाभिरीड्यसे ॥
सर्वात्मंस्त्वमज विकल्पनाभिरेतैर्।
देवास्त्वं जगद् अखिलं त्वमेव विश्वम् ।
विश्वात्मंस्त्वमतिविकारभेदहीनः ।
सर्वस्मिन् नहि भवतोऽस्ति किञ्चिद् अन्यत् ॥
त्वं ब्रह्मा पशुपतिरर्यमा विधाता ।
त्वं धाता त्रिदशपतिः समीरणोऽग्निः ।
तोयेशो धनपतिरन्तकस्त्वमेको ।
भिन्नात्मा जगद् अपि पासि शक्तिभेदैः ॥
विश्वं भवान् सृजति हन्ति गभस्तिरूपो ।
विश्वं च ते गुणमयोऽयमज प्रपञ्चः ।
रूपं परं सदितिवाचकमक्षरं यज् ।
ज्ञानात्मने सदसते प्रणतोऽस्मि तस्मै ॥
ओं नमो वासुदेवाय नमः सङ्कर्षणाय च ।
प्रद्युम्नाय नमस्तुभ्यमनिरुद्धाय ते नमः ॥
व्यास उवाच । एवमन्तर्जले कृष्णमभिष्टूय स यादवः ।
अर्घयामास सर्वेशं धूपपुष्पैर्मनोमयैः ॥
परित्यज्यान्यविषयं मनस्तत्र निवेश्य सः ।
ब्रह्मभूते चिरं स्थित्वा विरराम समाधितः ॥
कृतकृत्यमिवात्मानं मन्यमानो द्विजोत्तमाः ।
आजगाम रथं भूयो निर्गम्य यमुनाम्भसः ॥
रामकृष्णौ ददर्शाथ यथापूर्वमवस्थितौ ।
विस्मिताक्षं तदाक्रूरं तं च कृष्णोऽभ्यभाषत ॥
श्रीकृष्ण उवाच । किं त्वया दृष्टमाश्चर्यमक्रूर यमुनाजले ।
विस्मयोत्फुल्लनयनो भवान् संलक्ष्यते यतः ॥
अक्रूर उवाच । अन्तर्जले यद् आश्चर्यं दृष्टं तत्र मयाच्युत ।
तद् अत्रैव हि पश्यामि मूर्तिमत् पुरतः स्थितम् ॥
जगद् एतन् महाश्चर्य+ ।रूपं यस्य महात्मनः ।
तेनाश्चर्यपरेणाहं भवता कृष्ण सङ्गतः ॥
तत् किमेतेन मथुरां प्रयामो मधुसूदन ।
बिभेमि कंसाद् धिग् जन्म परपिण्डोपजीविनः ॥
व्यास उवाच । इत्युक्त्वा चोदयामास तान् हयान् वातरंहसः ।
सम्प्राप्तश्चापि सायाह्ने सोऽक्रूरो मथुरां पुरीम् ।
विलोक्य मथुरां कृष्णं रामं चाह स यादवः ॥
अक्रूर उवाच । पद्भ्यां यातं महावीर्यौ रथेनैको विशाम्यहम् ।
गन्तव्यं वसुदेवस्य नो भवद्भ्यां तथा गृहे ।
युवयोर्हि कृते वृद्धः कंसेन स निरस्यते ॥
व्यास उवाच । इत्युक्त्वा प्रविवेशासावक्रूरो मथुरां पुरीम् ।
प्रविष्टौ रामकृष्णौ च राजमार्गमुपागतौ ॥
स्त्रीभिर्नरैश्च सानन्द+ ।लोचनैरभिविक्षितौ ।
जग्मतुर्लीलया वीरौ प्राप्तौ बालगजाविव ॥
भ्रममाणौ तु तौ दृष्ट्वा रजकं रङ्गकारकम् ।
अयाचेतां स्वरूपाणि वासांसि रुचिराणि तौ ॥
कंसस्य रजकः सोऽथ प्रसादारूढविस्मयः ।
बहून्याक्षेपवाक्यानि प्राहोच्चै रामकेशवौ ॥
ततस्तलप्रहारेण कृष्णस्तस्य दुरात्मनः ।
पातयामास कोपेन रजकस्य शिरो भुवि ॥
हत्वादाय च वस्त्राणि पीतनीलाम्बरौ ततः ।
कृष्णरामौ मुदायुक्तौ मालाकारगृहं गतौ ॥
विकासिनेत्रयुगलो मालाकारोऽतिविस्मितः ।
एतौ कस्य कुतो यातौ मनसाचिन्तयत् ततः ॥
पीतनीलाम्बरधरौ दृष्ट्वातिसुमनोहरौ ।
स तर्कयामास तदा भुवं देवावुपागतौ ॥
विकाशिमुखपद्माभ्यां ताभ्यां पुष्पाणि याचितः ।
भुवं विष्टभ्य हस्ताभ्यां पस्पर्श शिरसा महीम् ॥
प्रसादसुमुखौ नाथौ मम गेहमुपागतौ ।
धन्योऽहमर्चयिष्यामीत्याह तौ माल्यजीविकः ॥
ततः प्रहृष्टवदनस्तयोः पुष्पाणि कामतः ।
चारूण्येतानि चैतानि प्रददौ स विलोभयन् ॥
पुनः पुनः प्रणम्यासौ मालाकारोत्तमो ददौ ।
पुष्पाणि ताभ्यां चारूणि गन्धवन्त्यमलानि च ॥
मालाकाराय कृष्णोऽपि प्रसन्नः प्रददौ वरम् ।
श्रीस्त्वां मत्संश्रया भद्र न कदाचित् त्यजिष्यति ॥
बलहानिर्न ते सौम्य धनहानिरथापि वा ।
यावद् धरणिसूर्यौ च सन्ततिः पुत्रपौत्रिकी ॥
भुक्त्वा च विपुलान् भोगांस्त्वमन्ते मत्प्रसादतः ।
ममानुस्मरणं प्राप्य दिव्यलोकमवाप्स्यसि ॥
धर्मे मनश्च ते भद्र सर्वकालं भविष्यति ।
युष्मत्सन्ततिजातानां दीर्घमायुर्भविष्यति ॥
नोपसर्गादिकं दोषं युष्मत्सन्ततिसम्भवः ।
अवाप्स्यति महाभाग यावत् सूर्यो भविष्यति ॥
व्यास उवाच । इत्युक्त्वा तद्गृहात् कृष्णो बलदेवसहायवान् ।
निर्जगाम मुनिश्रेष्ठा मालाकारेण पूजितः ॥
व्यास उवाच । राजमार्गे ततः कृष्णः सानुलेपनभाजनाम् ।
ददर्श कुब्जामायान्तीं नवयौवनगोचराम् ॥
तामाह ललितं कृष्णः कस्येदमनुलेपनम् ।
भवत्या नीयते सत्यं वदेन्दीवरलोचने ॥
सकामेनैव सा प्रोक्ता सानुरागा हरिं प्रति ।
प्राह सा ललितं कुब्जा ददर्श च बलात् ततः ॥
कुब्जोवाच । कान्त कस्मान् न जानासि कंसेनापि नियोजिता ।
नैकवक्रेति विख्यातामनुलेपनकर्मणि ॥
नान्यपिष्टं हि कंसस्य प्रीतये ह्यनुलेपनम् ।
भवत्यहमतीवास्य प्रसादधनभाजनम् ॥
श्रीकृष्ण उवाच । सुगन्धमेतद् राजार्हं रुचिरं रुचिरानने ।
आवयोर्गात्रसदृशं दीयतामनुलेपनम् ॥
व्यास उवाच । श्रुत्वा तमाह सा कृष्णं गृह्यतामिति सादरम् ।
अनुलेपं च प्रददौ गात्रयोग्यमथोभयोः ॥
भक्तिच्छेदानुलिप्ताङ्गौ ततस्तौ पुरुषर्षभौ ।
सेन्द्रचापौ विराजन्तौ सितकृष्णाविवाम्बुदौ ॥
ततस्तां चिबुके शौरिरुल्लापनविधानवित् ।
उल्लाप्य तोलयामास द्व्यङ्गुलेनाग्रपाणिना ॥
चकर्ष पद्भ्यां च तदा ऋजुत्वं केशवोऽनयत् ।
ततः सा ऋजुतां प्राप्ता योषितामभवद् वरा ॥
विलासललितं प्राह प्रेमगर्भभरालसम् ।
वस्त्रे प्रगृह्य गोविन्दं व्रज गेहं ममेति वै ॥
आयास्ये भवतीगेहमिति तां प्राह केशवः ।
विससर्ज जहासोच्चै रामस्यालोक्य चाननम् ॥
भक्तिच्छेदानुलिप्ताङ्गौ नीलपीताम्बरावुभौ ।
धनुःशालां ततो यातौ चित्रमाल्योपशोभितौ ॥
अध्यास्य च धनूरत्नं ताभ्यां पृष्टैस्तु रक्षिभिः ।
आख्यातं सहसा कृष्णो गृहीत्वापूरयद् धनुः ॥
ततः पूरयता तेन भज्यमानं बलाद् धनुः ।
चकारातिमहाशब्दं मथुरा तेन पूरिता ॥
अनुयुक्तौ ततस्तौ च भग्ने धनुषि रक्षिभिः ।
रक्षिसैन्यं निकृत्योभौ निष्क्रान्तौ कार्मुकालयात् ॥
अक्रूरागमवृत्तान्तमुपलभ्य तथा धनुः ।
भग्नं श्रुत्वाथ कंसोऽपि प्राह चाणूरमुष्टिकौ ॥
कंस उवाच । गोपालदारकौ प्राप्तौ भवद्भ्यां तौ ममाग्रतः ।
मल्लयुद्धेन हन्तव्यौ मम प्राणहरौ हि तौ ॥
नियुद्धे तद्विनाशेन भवद्भ्यां तोषितो ह्यहम् ।
दास्याम्यभिमतान् कामान् नान्यथैतन् महाबलौ ॥
न्यायतोऽन्यायतो वापि भवद्भ्यां तौ ममाहितौ ।
हन्तव्यौ तद्वधाद् राज्यं सामान्यं वो भविष्यति ॥
व्यास उवाच । इत्यादिश्य स तौ मल्लौ ततश्चाहूय हस्तिपम् ।
प्रोवाचोच्चैस्त्वया मत्तः समाजद्वारि कुञ्जरः ॥
स्थाप्यः कुवलयापीडस्तेन तौ गोपदारकौ ।
घातनीयौ नियुद्धाय रङ्गद्वारमुपागतौ ॥
तमाज्ञाप्याथ दृष्ट्वा च मञ्चान् सर्वान् उपाहृतान् ।
आसन्नमरणः कंसः सूर्योदयमुदैक्षत ॥
ततः समस्तमञ्चेषु नागरः स तदा जनः ।
राजमञ्चेषु चारूढाः सह भृत्यैर्महीभृतः ॥
मल्लप्राश्निकवर्गश्च रङ्गमध्ये समीपगः ।
कृतः कंसेन कंसोऽपि तुङ्गमञ्चे व्यवस्थितः ॥
अन्तःपुराणां मञ्चाश्च यथान्ये परिकल्पिताः ।
अन्ये च वारमुख्यानामन्ये नगरयोषिताम् ॥
नन्दगोपादयो गोपा मञ्चेष्वन्येष्ववस्थिताः ।
अक्रूरवसुदेवौ च मञ्चप्रान्ते व्यवस्थितौ ॥
नगरीयोषितां मध्ये देवकी पुत्रगर्धिनी ।
अन्तकालेऽपि पुत्रस्य द्रक्ष्यामीति मुखं स्थिता ॥
वाद्यमानेषु तूर्येषु चाणूरे चातिवल्गति ।
हाहाकारपरे लोक आस्फोटयति मुष्टिके ॥
हत्वा कुवलयापीडं हस्त्यारोहप्रचोदितम् ।
मदासृगनुलिप्ताङ्गौ गजदन्तवरायुधौ ॥
मृगमध्ये यथा सिंहौ गर्वलीलावलोकिनौ ।
प्रविष्टौ सुमहारङ्गं बलदेवजनार्दनौ ॥
हाहाकारो महाञ् जज्ञे सर्वरङ्गेष्वनन्तरम् ।
कृष्णोऽयं बलभद्रोऽयमिति लोकस्य विस्मयात् ॥
सोऽयं येन हता घोरा पूतना सा निशाचरी ।
प्रक्षिप्तं शकटं येन भग्नौ च यमलार्जुनौ ॥
सोऽयं यः कालियं नागं ननर्तारुह्य बालकः ।
धृतो गोवर्धनो येन सप्तरात्रं महागिरिः ॥
अरिष्टो धेनुकः केशी लीलयैव महात्मना ।
हतो येन च दुर्वृत्तो दृश्यते सोऽयमच्युतः ॥
अयं चास्य महाबाहुर्बलदेवोऽग्रजोऽग्रतः ।
प्रयाति लीलया योषिन्+ ंअनोनयननन्दनः ॥
अयं स कथ्यते प्राज्ञैः पुराणार्थावलोकिभिः ।
गोपालो यादवं वंशं मग्नमभ्युद्धरिष्यति ॥
अयं स सर्वभूतस्य विष्णोरखिलजन्मनः ।
अवतीर्णो महीमंशो नूनं भारहरो भुवः ॥
इत्येवं वर्णिते पौरै रामे कृष्णे च तत्क्षणात् ।
उरस्तताप देवक्याः स्नेहस्नुतपयोधरम् ॥
महोत्सवमिवालोक्य पुत्रावेव विलोकयन् ।
युवेव वसुदेवोऽभूद् विहायाभ्यागतां जराम् ॥
विस्तारिताक्षियुगला राजान्तःपुरयोषितः ।
नागरस्त्रीसमूहश्च द्रष्टुं न विरराम तौ ॥
स्त्रिय ऊचुः । सख्यः पश्यत कृष्णस्य मुखमप्यम्बुजेक्षणम् ।
गजयुद्धकृतायास+ ।स्वेदाम्बुकणिकाञ्चितम् ॥
विकासीव सरोम्भोजमवश्यायजलोक्षितम् ।
परिभूताक्षरं जन्म सफलं क्रियतां दृशः ॥
श्रीवत्साङ्कं जगद्धाम बालस्यैतद् विलोक्यताम् ।
विपक्षक्षपणं वक्षो भुजयुग्मं च भामिनि ॥
वल्गता मुष्टिकेनैव चाणूरेण तथा परैः ।
क्रियते बलभद्रस्य हास्यमीषद् विलोक्यताम् ॥
सख्यः पश्यत चाणूरं नियुद्धार्थमयं हरिः ।
समुपैति न सन्त्यत्र किं वृद्धा युक्तकारिणः ॥
क्व यौवनोन्मुखीभूतः सुकुमारतनुर्हरिः ।
क्व वज्रकठिनाभोग+ ।शरीरोऽयं महासुरः ॥
इमौ सुललितौ रङ्गे वर्तेते नवयौवनौ ।
दैतेयमल्लाश्चाणूर+ ।प्रमुखास्त्वतिदारुणाः ॥
नियुद्धप्राश्निकानां तु महान् एष व्यतिक्रमः ।
यद् बालबलिनोर्युद्धं मध्यस्थैः समुपेक्ष्यते ॥
व्यास उवाच । इत्थं पुरस्त्रीलोकस्य वदतश्चालयन् भुवम् ।
ववर्ष हर्षोत्कर्षं च जनस्य भगवान् हरिः ॥
बलभद्रोऽपि चास्फोट्य ववल्ग ललितं यदा ।
पदे पदे तदा भूमिर्न शीर्णा यत् तद् अद्भुतम् ॥
चाणूरेण ततः कृष्णो युयुधेऽमितविक्रमः ।
नियुद्धकुशलो दैत्यो बलदेवेन मुष्टिकः ॥
संनिपातावधूतैश्च चाणूरेण समं हरिः ।
क्षेपणैर्मुष्टिभिश्चैव कीलावज्रनिपातनैः ॥
पादोद्भूतैः प्रमृष्टाभिस्तयोर्युद्धमभून् महत् ।
अशस्त्रमतिघोरं तत् तयोर्युद्धं सुदारुणम् ॥
स्वबलप्राणनिष्पाद्यं समाजोत्सवसंनिधौ ।
यावद् यावच्च चाणूरो युयुधे हरिणा सह ॥
प्राणहानिमवापाग्र्यां तावत् तावन् न बान्धवम् ।
कृष्णोऽपि युयुधे तेन लीलयैव जगन्मयः ॥
खेदाच्चालयता कोपान् निजशेषकरे करम् ।
बलक्षयं विवृद्धिं च दृष्ट्वा चाणूरकृष्णयोः ॥
वारयामास तूर्याणि कंसः कोपपरायणः ।
मृदङ्गादिषु वाद्येषु प्रतिषिद्धेषु तत्क्षणात् ॥
खसङ्गतान्यवाद्यन्त दैवतूर्याण्यनेकशः ।
जय गोविन्द चाणूरं जहि केशव दानवम् ॥
इत्यन्तर्धिगता देवास्तुष्टुवुस्ते प्रहर्षिताः ।
चाणूरेण चिरं कालं क्रीडित्वा मधुसूदनः ॥
उत्पाट्य भ्रामयामास तद्वधाय कृतोद्यमः ।
भ्रामयित्वा शतगुणं दैत्यमल्लममित्रजित् ॥
भूमावास्फोटयामास गगने गतजीवितम् ।
भूमावास्फोटितस्तेन चाणूरः शतधा भवन् ॥
रक्तस्रावमहापङ्कां चकार स तदा भुवम् ।
बलदेवस्तु तत्कालं मुष्टिकेन महाबलः ॥
युयुधे दैत्यमल्लेन चाणूरेण यथा हरिः ।
सोऽप्येनं मुष्टिना मूर्ध्नि वक्षस्याहत्य जानुना ॥
पातयित्वा धरापृष्ठे निष्पिपेष गतायुषम् ।
कृष्णस्तोशलकं भूयो मल्लराजं महाबलम् ॥
वाममुष्टिप्रहारेण पातयामास भूतले ।
चाणूरे निहते मल्ले मुष्टिके च निपातिते ॥
नीते क्षयं तोशलके सर्वे मल्लाः प्रदुद्रुवुः ।
ववल्गतुस्तदा रङ्गे कृष्णसङ्कर्षणावुभौ ॥
समानवयसो गोपान् बलाद् आकृष्य हर्षितौ ।
कंसोऽपि कोपरक्ताक्षः प्राहोच्चैर्व्यायतान् नरान् ॥
गोपावेतौ समाजौघान् निष्क्रम्येतां बलाद् इतः ।
नन्दोऽपि गृह्यतां पापो निगडैराशु बध्यताम् ॥
अवृद्धार्हेण दण्डेन वसुदेवोऽपि वध्यताम् ।
वल्गन्ति गोपाः कृष्णेन ये चेमे सहिताः पुनः ॥
गावो ह्रियन्तामेषां च यच्चास्ति वसु किञ्चन ।
एवमाज्ञापयन्तं तं प्रहस्य मधुसूदनः ॥
उत्पत्यारुह्य तन्मञ्चं कंसं जग्राह वेगितः ।
केशेष्वाकृष्य विगलत्+ ।किरीटमवनीतले ॥
स कंसं पातयामास तस्योपरि पपात च ।
निःशेषजगदाधार+ ।गुरुणा पततोपरि ॥
कृष्णेन त्याजितः प्राणान्न् उग्रसेनात्मजो नृपः ।
मृतस्य केशेषु तदा गृहीत्वा मधुसूदनः ॥
चकर्ष देहं कंसस्य रङ्गमध्ये महाबलः ।
गौरवेणातिमहता परिपातेन कृष्यता ॥
कृता कंसस्य देहेन वेगितेन महात्मना ।
कंसे गृहीते कृष्णेन तद्भ्राताभ्यागतो रुषा ॥
सुनामा बलभद्रेण लीलयैव निपातितः ।
ततो हाहाकृतं सर्वमासीत् तद् रङ्गमण्डलम् ॥
अवज्ञया हतं दृष्ट्वा कृष्णेन मथुरेश्वरम् ।
कृष्णोऽपि वसुदेवस्य पादौ जग्राह सत्वरम् ॥
देवक्याश्च महाबाहुर्बलदेवसहायवान् ।
उत्थाप्य वसुदेवस्तु देवकी च जनार्दनम् ।
स्मृतजन्मोक्तवचनौ तावेव प्रणतौ स्थितौ ॥
वसुदेव उवाच । प्रसीद देवदेवेश देवानां प्रवर प्रभो ।
तथावयोः प्रसादेन कृताभ्युद्धार केशव ॥
आराधितो यद् भगवान् अवतीर्णो गृहे मम ।
दुर्वृत्तनिधनार्थाय तेन नः पावितं कुलम् ॥
त्वमन्तः सर्वभूतानां सर्वभूतेष्ववस्थितः ।
वर्तते च समस्तात्मंस्त्वत्तो भूतभविष्यती ॥
यज्ञे त्वमिज्यसेऽचिन्त्य सर्वदेवमयाच्युत ।
त्वमेव यज्ञो यज्वा च यज्ञानां परमेश्वर ॥
सापह्नवं मम मनो यद् एतत् त्वयि जायते ।
देवक्याश्चात्मज प्रीत्या तद् अत्यन्तविडम्बना ॥
त्वं कर्ता सर्वभूतानामनादिनिधनो भवान् ।
क्व च मे मानुषस्यैषा जिह्वा पुत्रेति वक्ष्यति ॥
जगद् एतज्जगन्नाथ सम्भूतमखिलं यतः ।
कया युक्त्या विना मायां सोऽस्मत्तः सम्भविष्यति ॥
यस्मिन् प्रतिष्ठितं सर्वं जगत् स्थावरजङ्गमम् ।
स कोष्ठोत्सङ्गशयनो मनुष्याज्जायते कथम् ॥
स त्वं प्रसीद परमेश्वर पाहि विश्वम् ।
अंशावतारकरणैर्न ममासि पुत्रः ।
आब्रह्मपादपमयं जगद् ईश सर्वम् ।
चित्ते विमोहयसि किं परमेश्वरात्मन् ॥
मायाविमोहितदृशा तनयो ममेति ।
कंसाद् भयं कृतवता तु मयातितीव्रम् ।
नीतोऽसि गोकुलमरातिभयाकुलस्य ।
वृद्धिं गतोऽसि मम चैव गवामधीश ॥
कर्माणि रुद्रमरुदश्विशतक्रतूनाम् ।
साध्यानि यानि न भवन्ति निरीक्षितानि ।
त्वं विष्णुरीशजगतामुपकारहेतोः ।
प्राप्तोऽसि नः परिगतः परमो विमोहः ॥
व्यास उवाच । तौ समुत्पन्नविज्ञानौ भगवत्कर्मदर्शनात् ।
देवकीवसुदेवौ तु दृष्ट्वा मायां पुनर्हरिः ॥
मोहाय यदुचक्रस्य विततान स वैष्णवीम् ।
उवाच चाम्ब भोस्तात चिराद् उत्कण्ठितेन तु ॥
भवन्तौ कंसभीतेन दृष्टौ सङ्कर्षणेन च ।
कुर्वतां याति यः कालो मातापित्रोरपूजनम् ॥
स वृथा क्लेशकारी वै साधूनामुपजायते ।
गुरुदेवद्विजातीनां मातापित्रोश्च पूजनम् ॥
कुर्वतः सफलं जन्म देहिनस्तात जायते ।
तत् क्षन्तव्यमिदं सर्वमतिक्रमकृतं पितः ।
कंसवीर्यप्रतापाभ्यामावयोः परवश्ययोः ॥
व्यास उवाच । इत्युक्त्वाथ प्रणम्योभौ यदुवृद्धान् अनुक्रमात् ।
पादानतिभिः सस्नेहं चक्रतुः पौरमानसम् ॥
कंसपत्न्यस्ततः कंसं परिवार्य हतं भुवि ।
विलेपुर्मातरश्चास्य शोकदुःखपरिप्लुताः ॥
बहुप्रकारमस्वस्थाः पश्चात्तापातुरा हरिः ।
ताः समाश्वासयामास स्वयमस्राविलेक्षणः ॥
उग्रसेनं ततो बन्धान् मुमोच मधुसूदनः ।
अभ्यषिञ्चत् तथैवैनं निजराज्ये हतात्मजम् ॥
राज्येऽभिषिक्तः कृष्णेन यदुसिंहः सुतस्य सः ।
चकार प्रेतकार्याणि ये चान्ये तत्र घातिताः ॥
कृतोर्ध्वदैहिकं चैनं सिंहासनगतं हरिः ।
उवाचाज्ञापय विभो यत् कार्यमविशङ्कया ॥
ययातिशापाद् वंशोऽयमराज्यार्होऽपि साम्प्रतम् ।
मयि भृत्ये स्थिते देवान् आज्ञापयतु किं नृपैः ॥
इत्युक्त्वा चोग्रसेनं तु वायुं प्रति जगाद ह ।
नृवाचा चैव भगवान् केशवः कार्यमानुषः ॥
श्रीकृष्ण उवाच । गच्छेन्द्रं ब्रूहि वायो त्वमलं गर्वेण वासव ।
दीयतामुग्रसेनाय सुधर्मा भवता सभा ॥
कृष्णो ब्रवीति राजार्हमेतद् रत्नमनुत्तमम् ।
सुधर्माख्या सभा युक्तमस्यां यदुभिरासितुम् ॥
व्यास उवाच । इत्युक्तः पवनो गत्वा सर्वमाह शचीपतिम् ।
ददौ सोऽपि सुधर्माख्यां सभां वायोः पुरन्दरः ॥
वायुना चाहृतां दिव्यां ते सभां यदुपुङ्गवाः ।
बुभुजुः सर्वरत्नाढ्यां गोविन्दभुजसंश्रयाः ॥
विदिताखिलविज्ञानौ सर्वज्ञानमयावपि ।
शिष्याचार्यक्रमं वीरौ ख्यापयन्तौ यदूत्तमौ ॥
ततः सान्दीपनिं काश्यमवन्तिपुरवासिनम् ।
अस्त्रार्थं जग्मतुर्वीरौ बलदेवजनार्दनौ ॥
तस्य शिष्यत्वमभ्येत्य गुरुवृत्तिपरौ हि तौ ।
दर्शयां चक्रतुर्वीरावाचारमखिले जने ॥
सरहस्यं धनुर्वेदं ससङ्ग्रहमधीयताम् ।
अहोरात्रैश्चतुःषष्ट्या तद् अद्भुतमभूद् द्विजाः ॥
सान्दीपनिरसम्भाव्यं तयोः कर्मातिमानुषम् ।
विचिन्त्य तौ तदा मेने प्राप्तौ चन्द्रदिवाकरौ ॥
अस्त्रग्राममशेषं च प्रोक्तमात्रमवाप्य तौ ।
ऊचतुर्व्रियतां या ते दातव्या गुरुदक्षिणा ॥
सोऽप्यतीन्द्रियमालोक्य तयोः कर्म महामतिः ।
अयाचत मृतं पुत्रं प्रभासे लवणार्णवे ॥
गृहीतास्त्रौ ततस्तौ तु गत्वा तं लवणोदधिम् ।
ऊचुतुश्च गुरोः पुत्रो दीयतामिति सागरम् ॥
कृताञ्जलिपुटश्चाब्धिस्तावथ द्विजसत्तमाः ।
उवाच न मया पुत्रो हृतः सान्दीपनेरिति ॥
दैत्यः पञ्चजनो नाम शङ्खरूपः स बालकम् ।
जग्राह सोऽस्ति सलिले ममैवासुरसूदन ॥
इत्युक्तोऽन्तर्जलं गत्वा हत्वा पञ्चजनं तथा ।
कृष्णो जग्राह तस्यास्थि+ ।प्रभवं शङ्खमुत्तमम् ॥
यस्य नादेन दैत्यानां बलहानिः प्रजायते ।
देवानां वर्धते तेजो यात्यधर्मश्च सङ्क्षयम् ॥
तं पाञ्चजन्यमापूर्य गत्वा यमपुरीं हरिः ।
बलदेवश्च बलवाञ् जित्वा वैवस्वतं यमम् ॥
तं बालं यातनासंस्थं यथापूर्वशरीरिणम् ।
पित्रे प्रदत्तवान् कृष्णो बलश्च बलिनां वरः ॥
मथुरां च पुनः प्राप्तावुग्रसेनेन पालिताम् ।
प्रहृष्टपुरुषस्त्रीकावुभौ रामजनार्दनौ ॥
व्यास उवाच । जरासन्धसुते कंस उपयेमे महाबलः ।
अस्तिः प्राप्तिश्च भो विप्रास्तयोर्भर्तृहणं हरिम् ॥
महाबलपरीवारो मागधाधिपतिर्बली ।
हन्तुमभ्याययौ कोपाज्जरासन्धः सयादवम् ॥
उपेत्य मथुरां सोऽथ रुरोध मगधेश्वरः ।
अक्षौहिणीभिः सैन्यस्य त्रयोविंशतिभिर्वृतः ॥
निष्क्रम्याल्पपरीवारावुभौ रामजनार्दनौ ।
युयुधाते समं तस्य बलिनौ बलिसैनिकैः ॥
ततो बलश्च कृष्णश्च मतिं चक्रे महाबलः ।
आयुधानां पुराणानामादाने मुनिसत्तमाः ॥
अनन्तरं चक्रशार्ङ्गे तूणौ चाप्यक्षयौ शरैः ।
आकाशाद् आगतौ वीरौ तदा कौमोदकी गदा ॥
हलं च बलभद्रस्य गगनाद् आगमत् करम् ।
बलस्याभिमतं विप्राः सुनन्दं मुशलं तथा ॥
ततो युद्धे पराजित्य स्वसैन्यं मगधाधिपम् ।
पुरीं विविशतुर्वीरावुभौ रामजनार्दनौ ॥
जिते तस्मिन् सुदुर्वृत्ते जरासन्धे द्विजोत्तमाः ।
जीवमाने गते तत्र कृष्णो मेने न तं जितम् ॥
पुनरप्याजगामाथ जरासन्धो बलान्वितः ।
जितश्च रामकृष्णाभ्यामपकृत्य द्विजोत्तमाः ॥
दश चाष्टौ च सङ्ग्रामान् एवमत्यन्तदुर्मदः ।
यदुभिर्मागधो राजा चक्रे कृष्णपुरोगमैः ॥
सर्वेष्वेव च युद्धेषु यदुभिः स पराजितः ।
अपक्रान्तो जरासन्धः स्वल्पसैन्यैर्बलाधिकः ॥
तद् बलं यादवानां वै रक्षितं यद् अनेकशः ।
तत् तु संनिधिमाहात्म्यं विष्णोरंशस्य चक्रिणः ॥
मनुष्यधर्मशीलस्य लीला सा जगतः पतेः ।
अस्त्राण्यनेकरूपाणि यद् अरातिषु मुञ्चति ॥
मनसैव जगत्सृष्टि+ ।संहारं तु करोति यः ।
तस्यारिपक्षक्षपणे कियान् उद्यमविस्तरः ॥
तथापि च मनुष्याणां धर्मस्तदनुवर्तनम् ।
कुर्वन् बलवता सन्धिं हीनैर्युद्धं करोत्यसौ ॥
साम चोपप्रदानं च तथा भेदं च दर्शयन् ।
करोति दण्डपातं च क्वचिद् एव पलायनम् ॥
मनुष्यदेहिनां चेष्टामित्येवमनुवर्तते ।
लीला जगत्पतेस्तस्य *च्छन्दतः सम्प्रवर्तते ॥
व्यास उवाच । गार्ग्यं गोष्ठे द्विजो श्यालः षण्ढ इत्युक्तवान् द्विजाः ।
यदूनां संनिधौ सर्वे जहसुर्यादवास्तदा ॥
ततः कोपसमाविष्टो दक्षिणापथमेत्य सः ।
सुतमिच्छंस्तपस्तेपे यदुचक्रभयावहम् ॥
आराधयन् महादेवं सोऽयश्चूर्णमभक्षयत् ।
ददौ वरं च तुष्टोऽसौ वर्षे द्वादशके हरः ॥
सम्भावयामास स तं यवनेशो ह्यनात्मजम् ।
तद्योषित्सङ्गमाच्चास्य पुत्रोऽभूद् अलिसप्रभः ॥
तं कालयवनं नाम राज्ये स्वे यवनेश्वरः ।
अभिषिच्य वनं यातो वज्राग्रकठिनोरसम् ॥
स तु वीर्यमदोन्मत्तः पृथिव्यां बलिनो नृपान् ।
पप्रच्छ नारदश्चास्मै कथयामास यादवान् ॥
म्लेच्छकोटिसहस्राणां सहस्रैः सोऽपि संवृतः ।
गजाश्वरथसम्पन्नैश्चकार परमोद्यमम् ॥
प्रययौ चातवच्छिन्नैः प्रयाणैः स दिने दिने ।
यादवान् प्रति सामर्षो मुनयो मथुरां पुरीम् ॥
कृष्णोऽपि चिन्तयामास क्षपितं यादवं बलम् ।
यवनेन समालोक्य मागधः सम्प्रयास्यति ॥
मागधस्य बलं क्षीणं स कालयवनो बली ।
हन्ता तद् इदमायातं यदूनां व्यसनं द्विधा ॥
तस्माद् दुर्गं करिष्यामि यदूनामतिदुर्जयम् ।
स्त्रियोऽपि यत्र युध्येयुः किं पुनर्वृष्णियादवाः ॥
मयि मत्ते प्रमत्ते वा सुप्ते प्रवसितेऽपि वा ।
यादवाभिभवं दुष्टा मा कुर्वन् वैरिणोऽधिकम् ॥
इति सञ्चिन्त्य गोविन्दो योजनानि महोदधिम् ।
ययाचे द्वादश पुरीं द्वारकां तत्र निर्ममे ॥
महोद्यानां महावप्रां तडागशतशोभिताम् ।
प्राकारशतसम्बाधामिन्द्रस्येवामरावतीम् ॥
मथुरावासिनं लोकं तत्रानीय जनार्दनः ।
आसन्ने कालयवने मथुरां च स्वयं ययौ ॥
बहिरावासिते सैन्ये मथुराया निरायुधः ।
निर्जगाम स गोविन्दो ददर्श यवनश्च तम् ॥
स ज्ञात्वा वासुदेवं तं बाहुप्रहरणो नृपः ।
अनुयातो महायोगि+ ॅहेतोभिः प्राप्यते न यः ॥
तेनानुयातः कृष्णोऽपि प्रविवेश महागुहाम् ।
यत्र शेते महावीर्यो मुचुकुन्दो नरेश्वरः ॥
सोऽपि प्रविष्टो यवनो दृष्ट्वा शय्यागतं नरम् ।
पादेन ताडयामास कृष्णं मत्वा स दुर्मतिः ॥
दृष्टमात्रश्च तेनासौ जज्वाल यवनोऽग्निना ।
तत्क्रोधजेन मुनयो भस्मीभूतश्च तत्क्षणात् ॥
स हि देवासुरे युद्धे गत्वा जित्वा महासुरान् ।
निद्रार्तः सुमहाकालं निद्रां वव्रे वरं सुरान् ॥
प्रोक्तश्च देवैः संसुप्तं यस्त्वामुत्थापयिष्यति ।
देहजेनाग्निना सद्यः स तु भस्मीभविष्यति ॥
एवं दग्ध्वा स तं पापं दृष्ट्वा च मधुसूदनम् ।
कस्त्वमित्याह सोऽप्याह जातोऽहं शशिनः कुले ॥
वसुदेवस्य तनयो यदुवंशसमुद्भवः ।
मुचुकुन्दोऽपि तच्छ्रुत्वा वृद्धगार्ग्यवचः स्मरन् ॥
संस्मृत्य प्रणिपत्यैनं सर्वं सर्वेश्वरं हरिम् ।
प्राह ज्ञातो भवान् विष्णोरंशस्त्वं परमेश्वरः ॥
पुरा गार्ग्येण कथितमष्टाविंशतिमे युगे ।
द्वापरान्ते हरेर्जन्म यदुवंशे भविष्यति ॥
स त्वं प्राप्तो न सन्देहो मर्त्यानामुपकारकृत् ।
तथा हि सुमहत् तेजो नालं सोढुमहं तव ॥
तथा हि सुमहाम्भोद+ ।ध्वनिधीरतरं ततः ।
वाक्यं तमिति होवाच युष्मत्पादसुलालितम् ॥
देवासुरे महायुद्धे दैत्याश्च सुमहाभटाः ।
न शेकुस्ते महत् तेजस्तत् तेजो न सहाम्यहम् ॥
संसारपतितस्यैको जन्तोस्त्वं शरणं परम् ।
सम्प्रसीद प्रपन्नार्ति+ अर्ता हर ममाशुभम् ॥
त्वं पयोनिधयः शैलाः सरितश्च वनानि च ।
मेदिनी गगनं वायुरापोऽग्निस्त्वं तथा पुमान् ॥
पुंसः परतरं सर्वं व्याप्य जन्म विकल्पवत् ।
शब्दादिहीनमजरं वृद्धिक्षयविवर्जितम् ॥
त्वत्तोऽमरास्तु पितरो यक्षगन्धर्वराक्षसाः ।
सिद्धाश्चाप्सरसस्त्वत्तो मनुष्याः पशवः खगाः ॥
सरीसृपा मृगाः सर्वे त्वत्तश्चैव महीरुहाः ।
यच्च भूतं भविष्यद् वा किञ्चिद् अत्र चराचरे ॥
अमूर्तं मूर्तमथवा स्थूलं सूक्ष्मतरं तथा ।
तत् सर्वं त्वं जगत्कर्तर्नास्ति किञ्चित् त्वया विना ॥
मया संसारचक्रेऽस्मिन् भ्रमता भगवन् सदा ।
तापत्रयाभिभूतेन न प्राप्ता निर्वृतिः क्वचित् ॥
दुःखान्येव सुखानीति मृगतृष्णाजलाशयः ।
मया नाथ गृहीतानि तानि तापाय मेऽभवन् ॥
राज्यमुर्वी बलं कोशो मित्रपक्षस्तथात्मजाः ।
भार्या भृत्यजना ये च शब्दाद्या विषयाः प्रभो ॥
सुखबुद्ध्या मया सर्वं गृहीतमिदमव्यय ।
परिणामे च देवेश तापात्मकमभून् मम ॥
देवलोकगतिं प्राप्तो नाथ देवगणोऽपि हि ।
मत्तः साहाय्यकामोऽभूच्छाश्वती कुत्र निर्वृतिः ॥
त्वामनाराध्य जगतां सर्वेषां प्रभवास्पदम् ।
शाश्वती प्राप्यते केन परमेश्वर निर्वृतिः ॥
त्वन्मायामूढमनसो जन्ममृत्युजरादिकान् ।
अवाप्य पापान् पश्यन्ति प्रेतराजानमन्तरा ॥
ततः पाशशतैर्बद्धा नरकेष्वतिदारुणम् ।
प्राप्नुवन्ति महद् दुःखं विश्वरूपमिदं तव ॥
अहमत्यन्तविषयी मोहितस्तव मायया ।
ममत्वागाधगर्तान्ते भ्रमामि परमेश्वर ॥
सोऽहं त्वां शरणमपारमीशमीड्यम् ।
सम्प्राप्तः परमपदं यतो न किञ्चित् ।
संसारश्रमपरितापतप्तचेता ।
निर्विण्णे परिणतधाम्नि साभिलाषः ॥
व्यास उवाच । इत्थं स्तुतस्तदा तेन मुचुकुन्देन धीमता ।
प्राहेशः सर्वभूतानामनादिनिधनो हरिः ॥
श्रीकृष्ण उवाच । यथाभिवाञ्छितांल्लोकान् दिव्यान् गच्छ नरेश्वर ।
अव्याहतपरैश्वर्यो मत्प्रसादोपबृंहितः ॥
भुक्त्वा दिव्यान् महाभोगान् भविष्यसि महाकुले ।
जातिस्मरो मत्प्रसादात् ततो मोक्षमवाप्स्यसि ॥
व्यास उवाच । इत्युक्तः प्रणिपत्येशं जगतामच्युतं नृपः ।
गुहामुखाद् विनिष्क्रान्तो ददृशे सोऽल्पकान् नरान् ॥
ततः कलियुगं ज्ञात्वा प्राप्तं तप्तुं ततो नृपः ।
नरनारायणस्थानं प्रययौ गन्धमादनम् ॥
कृष्णोऽपि घातयित्वारिमुपायेन हि तद्बलम् ।
जग्राह मथुरामेत्य हस्त्यश्वस्यन्दनोज्ज्वलम् ॥
आनीय चोग्रसेनाय द्वारवत्यां न्यवेदयत् ।
पराभिभवनिःशङ्कं बभूव च यदोः कुलम् ॥
बलदेवोऽपि विप्रेन्द्राः प्रशान्ताखिलविग्रहः ।
ज्ञातिदर्शनसोत्कण्ठः प्रययौ नन्दगोकुलम् ॥
ततो गोपाश्च गोप्यश्च यथापूर्वममित्रजित् ।
तथैवाभ्यवदत् प्रेम्णा बहुमानपुरःसरम् ॥
कैश्चापि सम्परिष्वक्तः कांश्चित् स परिषस्वजे ।
हासं चक्रे समं कैश्चिद् गोपगोपीजनैस्तथा ॥
प्रियाण्यनेकान्यवदन् गोपास्तत्र हलायुधम् ।
गोप्यश्च प्रेममुदिताः प्रोचुः सेर्ष्यमथापराः ॥
गोप्यः पप्रच्छुरपरा नागरीजनवल्लभः ।
कच्चिद् आस्ते सुखं कृष्णश्चलत्प्रेमरसाकुलः ॥
अस्मच्चेष्टोपहसनं न कच्चित् पुरयोषिताम् ।
सौभाग्यमानमधिकं करोति क्षणसौहृदः ॥
कच्चित् स्मरति नः कृष्णो गीतानुगमनं कृतम् ।
अप्यसौ मातरं द्रष्टुं सकृद् अप्यागमिष्यति ॥
अथवा किं तदालापैः क्रियन्तामपराः कथाः ।
यद् अस्माभिर्विना तेन विनास्माकं भविष्यति ॥
पिता माता तथा भ्राता भर्ता बन्धुजनश्च कः ।
न त्यक्तस्तत्कृतेऽस्माभिरकृतज्ञस्ततो हि सः ॥
तथापि कच्चिद् आत्मीयमिहागमनसंश्रयम् ।
करोति कृष्णो वक्तव्यं भवता वचनामृतम् ॥
दामोदरोऽसौ गोविन्दः पुरस्त्रीसक्तमानसः ।
अपेतप्रीतिरस्मासु दुर्दर्शः प्रतिभाति नः ॥
व्यास उवाच । आमन्त्रितः स कृष्णेति पुनर्दामोदरेति च ।
जहसुः सुस्वरं गोप्यो हरिणा कृष्टचेतसः ॥
सन्देशैः सौम्यमधुरैः प्रेमगर्भैरगर्वितैः ।
रामेणाश्वासिता गोप्यः कृष्णस्यातिमधुस्वरैः ॥
गोपैश्च पूर्ववद् रामः परिहासमनोहरैः ।
कथाश्चकार प्रेम्णा च सह तैर्व्रजभूमिषु ॥
व्यास उवाच । वने विहरतस्तस्य सह गोपैर्महात्मनः ।
मानुषच्छद्मरूपस्य शेषस्य धरणीभृतः ॥
निष्पादितोरुकार्यस्य कार्येणैवावतारिणः ।
उपभोगार्थमत्यर्थं वरुणः प्राह वारुणीम् ॥
वरुण उवाच । अभीष्टां सर्वदा ह्यस्य मदिरे त्वं महौजसः ।
अनन्तस्योपभोगाय तस्य गच्छ मुदे शुभे ॥
व्यास उवाच । इत्युक्ता वारुणी तेन संनिधानमथाकरोत् ।
वृन्दावनतटोत्पन्न+ ।कदम्बतरुकोटरे ॥
विचरन् बलदेवोऽपि मदिरागन्धमुद्धतम् ।
आघ्राय मदिराहर्षमवापाथ पुरातनम् ॥
ततः कदम्बात् सहसा मद्यधारां स लाङ्गली ।
पतन्तीं वीक्ष्य मुनयः प्रययौ परमां मुदम् ॥
पपौ च गोपगोपीभिः समवेतो मुदान्वितः ।
उपगीयमानो ललितं गीतवाद्यविशारदैः ॥
श्रमतोऽत्यन्तघर्माम्भः+ ।कणिकामौक्तिकोज्ज्वलः ।
आगच्छ यमुने स्नातुमिच्छामीत्याह विह्वलः ॥
तस्य वाचं नदी सा तु मत्तोक्तामवमन्य वै ।
नाजगाम ततः क्रुद्धो हलं जग्राह लाङ्गली ॥
गृहीत्वा तां तटेनैव चकर्ष मदविह्वलः ।
पापे नायासि नायासि गम्यतामिच्छयान्यतः ॥
सा कृष्टा तेन सहसा मार्गं सन्त्यज्य निम्नगा ।
यत्रास्ते बलदेवोऽसौ प्लावयामास तद् वनम् ॥
शरीरिणी तथोपेत्य त्रासविह्वललोचना ।
प्रसीदेत्यब्रवीद् रामं मुञ्च मां मुशलायुध ॥
सोऽब्रवीद् अवजानासि मम शौर्यबलं यदि ।
सोऽहं त्वां हलपातेन नयिष्यामि सहस्रधा ॥
व्यास उवाच । इत्युक्तयातिसन्त्रस्तस्तया नद्या प्रसादितः ।
भूभागे प्लाविते तत्र मुमोच यमुनां बलः ॥
ततः स्नातस्य वै कान्तिराजगाम महावने ।
अवतंसोत्पलं चारु गृहीत्वैकं च कुण्डलम् ॥
वरुणप्रहितां चास्मै मालामम्लानपङ्कजाम् ।
समुद्रार्हे तथा वस्त्रे नीले लक्ष्मीरयच्छत ॥
कृतावतंसः स तदा चारुकुण्डलभूषितः ।
नीलाम्बरधरः स्रग्वी शुशुभे कान्तिसंयुतः ॥
इत्थं विभूषितो रेमे तत्र रामस्तदा व्रजे ।
मासद्वयेन यातश्च पुनः स मथुरां पुरीम् ॥
रेवतीं चैव तनयां रैवतस्य महीपतेः ।
उपयेमे बलस्तस्यां जज्ञाते निशठोल्मुकौ ॥
व्यास उवाच । भीष्मकः कुण्डिने राजा विदर्भविषयेऽभवत् ।
रुक्मिणी तस्य दुहिता रुक्मी चैव सुतो द्विजाः ॥
रुक्मिणीं चकमे कृष्णः सा च तं चारुहासिनी ।
न ददौ याचते चैनां रुक्मी द्वेषेण चक्रिणे ॥
ददौ स शिशुपालाय जरासन्धप्रचोदितः ।
भीष्मको रुक्मिणा सार्धं रुक्मिणीमुरुविक्रमः ॥
विवाहार्थं ततः सर्वे जरासन्धमुखा नृपाः ।
भीष्मकस्य पुरं जग्मुः शिशुपालश्च कुण्डिनम् ॥
कृष्णोऽपि बलभद्राद्यैर्यदुभिः परिवारितः ।
प्रययौ कुण्डिनं द्रष्टुं विवाहं चैद्यभूपतेः ॥
श्वोभाविनि विवाहे तु तां कन्यां हृतवान् हरिः ।
विपक्षभावमासाद्य रामाद्येष्वेव बन्धुषु ॥
ततश्च पौण्ड्रकः श्रीमान् दन्तवक्त्रो विदूरथः ।
शिशुपालो जरासन्धः शाल्वाद्याश्च महीभृतः ॥
कुपितास्ते हरिं हन्तुं चक्रुरुद्योगमुत्तमम् ।
निर्जिताश्च समागम्य रामाद्यैर्यदुपुङ्गवैः ॥
कुण्डिनं न प्रवेक्ष्यामि अहत्वा युधि केशवम् ।
कृत्वा प्रतिज्ञां रुक्मी च हन्तुं कृष्णमभिद्रुतः ॥
हत्वा बलं स नागाश्व+ ।पत्तिस्यन्दनसङ्कुलम् ।
निर्जितः पातितश्चोर्व्यां लीलयैव स चक्रिणा ॥
निर्जित्य रुक्मिणं सम्यग् उपयेमे स रुक्मिणीम् ।
राक्षसेन विधानेन सम्प्राप्तो मधुसूदनः ॥
तस्यां जज्ञे च प्रद्युम्नो मदनांशः स वीर्यवान् ।
जहार शम्बरो यं वै यो जघान च शम्बरम् ॥
मुनय ऊचुः । शम्बरेण हृतो वीरः प्रद्युम्नः स कथं पुनः ।
शम्बरश्च महावीर्यः प्रद्युम्नेन कथं हतः ॥
व्यास उवाच । षष्ठेऽह्नि जातमात्रे तु प्रद्युम्नं सूतिकागृहात् ।
ममैष हन्तेति द्विजा हृतवान् कालशम्बरः ॥
नीत्वा चिक्षेप चैवैनं ग्राहोऽग्रे लवणार्णवे ।
कल्लोलजनितावर्ते सुघोरे मकरालये ॥
पतितं चैव तत्रैको मत्स्यो जग्राह बालकम् ।
न ममार च तस्यापि जठरानलदीपितः ॥
मत्स्यबन्धैश्च मत्स्योऽसौ मत्स्यैरन्यैः सह द्विजाः ।
घातितोऽसुरवर्याय शम्बराय निवेदितः ॥
तस्य मायावती नाम पत्नी सर्वगृहेश्वरी ।
कारयामास सूदानामाधिपत्यमनिन्दिता ॥
दारिते मत्स्यजठरे ददृशे सातिशोभनम् ।
कुमारं मन्मथतरोर्दग्धस्य प्रथमाङ्कुरम् ॥
कोऽयं कथमयं मत्स्य+ ।जठरे समुपागतः ।
इत्येवं कौतुकाविष्टां तां तन्वीं प्राह नारदः ॥
नारद उवाच । अयं समस्तजगतां सृष्टिसंहारकारिणा ।
शम्बरेण हृतः कृष्ण+ ।तनयः सूतिकागृहात् ॥
क्षिप्तः समुद्रे मत्स्येन निगीर्णस्ते वशं गतः ।
नररत्नमिदं सुभ्रु विश्रब्धा परिपालय ॥
व्यास उवाच । नारदेनैवमुक्ता सा पालयामास तं शिशुम् ।
बाल्याद् एवातिरागेण रूपातिशयमोहिता ॥
स यदा यौवनाभोग+ ।भूषितोऽभूद् द्विजोत्तमाः ।
साभिलाषा तदा सा तु बभूव गजगामिनी ॥
मायावती ददौ चास्मै माया सर्वा महात्मने ।
प्रद्युम्नायात्मभूताय तन्न्यस्तहृदयेक्षणा ।
प्रसज्जन्तीं तु तामाह स कार्ष्णिः कमललोचनः ॥
प्रद्युम्न उवाच । मातृभावं विहायैव किमर्थं
वर्तसेऽन्यथा ॥
व्यास उवाच । सा चास्मै कथयामास न पुत्रस्त्वं ममेति वै ।
तनयं त्वामयं विष्णोर्हृतवान् कालशम्बरः ॥
क्षिप्तः समुद्रे मत्स्यस्य सम्प्राप्तो जठरान् मया ।
सा तु रोदिति ते माता कान्ताद्याप्यतिवत्सला ॥
व्यास उवाच । इत्युक्तः शम्बरं युद्धे प्रद्युम्नः स समाह्वयत् ।
क्रोधाकुलीकृतमना युयुधे च महाबलः ॥
हत्वा सैन्यमशेषं तु तस्य दैत्यस्य माधविः ।
सप्त माया व्यतिक्रम्य मायां संयुयुजेऽष्टमीम् ॥
तया जघान तं दैत्यं मायया कालशम्बरम् ।
उत्पत्य च तया सार्धमाजगाम पितुः पुरम् ॥
अन्तःपुरे च पतितं मायावत्या समन्वितम् ।
तं दृष्ट्वा हृष्टसङ्कल्पा बभूवुः कृष्णयोषितः ।
रुक्मिणी चाब्रवीत् प्रेम्णा *आसक्तदृष्टिरनिन्दिता ॥
रुक्मिण्युवाच । धन्यायाः खल्वयं पुत्रो वर्तते नवयौवने ।
अस्मिन् वयसि पुत्रो मे प्रद्युम्नो यदि जीवति ॥
सभाग्या जननी वत्स त्वया कापि विभूषिता ।
अथवा यादृशः स्नेहो मम यादृग् वपुश्च ते ।
हरेरपत्यं सुव्यक्तं भवान् वत्स भविष्यति ॥
व्यास उवाच । एतस्मिन्न् अन्तरे प्राप्तः सह कृष्णेन नारदः ।
अन्तःपुरवरां देवीं रुक्मिणीं प्राह हर्षितः ॥
श्रीकृष्ण उवाच । एष ते तनयः सुभ्रु हत्वा शम्बरमागतः ।
हृतो येनाभवत् पूर्वं पुत्रस्ते सूतिकागृहात् ॥
इयं मायावती भार्या तनयस्यास्य ते सती ।
शम्बरस्य न भार्येयं श्रूयतामत्र कारणम् ॥
मन्मथे तु गते नाशं तदुद्भवपरायणा ।
शम्बरं मोहयामास मायारूपेण रुक्मिणि ॥
विवाहाद्युपभोगेषु रूपं मायामयं शुभम् ।
दर्शयामास दैत्यस्य तस्येयं मदिरेक्षणा ॥
कामोऽवतीर्णः पुत्रस्ते तस्येयं दयिता रतिः ।
विशङ्का नात्र कर्तव्या स्नुषेयं तव शोभना ॥
व्यास उवाच । ततो हर्षसमाविष्टौ रुक्मिणीकेशवौ तदा ।
नगरी च समस्ता सा साधु साध्वित्यभाषत ॥
चिरं नष्टेन पुत्रेण सङ्गतां प्रेक्ष्य रुक्मिणीम् ।
अवाप विस्मयं सर्वो द्वारवत्यां जनस्तदा ॥
व्यास उवाच । चारुदेष्णं सुदेष्णं च चारुदेहं च शोभनम् ।
सुषेणं चारुगुप्तं च भद्रचारुं तथापरम् ॥
चारुविन्दं सुचारुं च चारुं च बलिनां वरम् ।
रुक्मिण्यजनयत् पुत्रान् कन्यां चारुमतीं तथा ॥
अन्याश्च भार्याः कृष्णस्य बभूवुः सप्त शोभनाः ।
कालिन्दी मित्रविन्दा च सत्या नाग्नजिती तथा ॥
देवी जाम्बवती चापि सदा तुष्टा तु रोहिणी ।
मद्रराजसुता चान्या सुशीला शीलमण्डला ॥
सात्राजिती सत्यभामा लक्ष्मणा चारुहासिनी ।
षोडशात्र सहस्राणि स्त्रीणामन्यानि चक्रिणः ॥
प्रद्युम्नोऽपि महावीर्यो रुक्मिणस्तनयां शुभाम् ।
स्वयंवरस्थां जग्राह सापि तं तनयं हरेः ॥
तस्यामस्याभवत् पुत्रो महाबलपराक्रमः ।
अनिरुद्धो रणे रुद्धो वीर्योदधिररिन्दमः ॥
तस्यापि रुक्मिणः पौत्रीं वरयामास केशवः ।
दौहित्राय ददौ रुक्मी स्पर्धयन्न् अपि शौरिणा ॥
तस्या विवाहे रामाद्या यादवा हरिणा सह ।
रुक्मिणो नगरं जग्मुर्नाम्ना भोजकटं द्विजाः ॥
विवाहे तत्र निर्वृत्ते प्राद्युम्नेः सुमहात्मनः ।
कलिङ्गराजप्रमुखा रुक्मिणं वाक्यमब्रुवन् ॥
कलिङ्गादय ऊचुः । अनक्षज्ञो हली द्यूते तथास्य व्यसनं महत् ।
तन् नयामो बलं तस्माद् द्यूतेनैव महाद्युते ॥
व्यास उवाच । तथेति तान् आह नृपान् रुक्मी बलसमन्वितः ।
सभायां सह रामेण चक्रे द्यूतं च वै तदा ॥
सहस्रमेकं निष्काणां रुक्मिणा विजितो बलः ।
द्वितीये दिवसे चान्यत् सहस्रं रुक्मिणा जितः ॥
ततो दश सहस्राणि निष्काणां पणमाददे ।
बलभद्रप्रपन्नानि रुक्मी द्यूतविदां वरः ॥
ततो जहासाथ बलं कलिङ्गाधिपतिर्द्विजाः ।
दन्तान् विदर्शयन् मूढो रुक्मी चाह मदोद्धतः ॥
रुक्म्युवाच । अविद्योऽयं महाद्यूते बलभद्रः पराजितः ।
मृषैवाक्षावलेपत्वाद् योऽयं मेनेऽक्षकोविदम् ॥
दृष्ट्वा कलिङ्गराजं तु प्रकाशदशनाननम् ।
रुक्मिणं चापि दुर्वाक्यं कोपं चक्रे हलायुधः ॥
व्यास उवाच । ततः कोपपरीतात्मा निष्ककोटिं हलायुधः ।
ग्लहं जग्राह रुक्मी च ततस्त्वक्षान् अपातयत् ॥
अजयद् बलदेवोऽथ प्राहोच्चैस्तं जितं मया ।
ममेति रुक्मी प्राहोच्चैरलीकोक्तैरलं बलम् ॥
त्वयोक्तोऽयं ग्लहः सत्यं न ममैषोऽनुमोदितः ।
एवं त्वया चेद् विजितं न मया विजितं कथम् ॥
ततोऽन्तरिक्षे वाग् उच्चैः प्राह गम्भीरनादिनी ।
बलदेवस्य तं कोपं वर्धयन्ती महात्मनः ॥
आकाशवाग् उवाच । जितं तु बलदेवेन रुक्मिणा भाषितं मृषा ।
अनुक्त्वा वचनं किञ्चित् कृतं भवति कर्मणा ॥
व्यास उवाच । ततो बलः समुत्थाय क्रोधसंरक्तलोचनः ।
जघानाष्टापदेनैव रुक्मिणं स महाबलः ॥
कलिङ्गराजं चादाय विस्फुरन्तं बलाद् बलः ।
बभञ्ज दन्तान् कुपितो यैः प्रकाशं जहास सः ॥
आकृष्य च महास्तम्भं जातरूपमयं बलः ।
जघान ये तत्पक्षास्तान् भूभृतः कुपितो बलः ॥
ततो हाहाकृतं सर्वं पलायनपरं द्विजाः ।
तद् राजमण्डलं सर्वं बभूव कुपिते बले ॥
बलेन निहतं श्रुत्वा रुक्मिणं मधुसूदनः ।
नोवाच वचनं किञ्चिद् रुक्मिणीबलयोर्भयात् ॥
ततोऽनिरुद्धमादाय कृतोद्वाहं द्विजोत्तमाः ।
द्वारकामाजगामाथ यदुचक्रं सकेशवम् ॥
व्यास उवाच । द्वारवत्यां ततः शौरिं शक्रस्त्रिभुवनेश्वरः ।
आजगामाथ मुनयो मत्तैरावतपृष्ठगः ॥
प्रविश्य द्वारकां सोऽथ समीपे च हरेस्तदा ।
कथयामास दैत्यस्य नरकस्य विचेष्टितम् ॥
इन्द्र उवाच । त्वया नाथेन देवानां मनुष्यत्वेऽपि तिष्ठता ।
प्रशमं सर्वदुःखानि नीतानि मधुसूदन ॥
तपस्विजनरक्षायै सोऽरिष्टो धेनुकस्तथा ।
प्रलम्बाद्यास्तथा केशी ते सर्वे निहतास्त्वया ॥
कंसः कुवलयापीडः पूतना बालघातिनी ।
नाशं नीतास्त्वया सर्वे येऽन्ये जगदुपद्रवाः ॥
युष्मद्दोर्दण्डसम्बुद्धि+ ।परित्राते जगत्त्रये ।
यज्ञे यज्ञहविः प्राश्य तृप्तिं यान्ति दिवौकसः ॥
सोऽहं साम्प्रतमायातो यन्निमित्तं जनार्दन ।
तच्छ्रुत्वा तत्प्रतीकार+ ।प्रयत्नं कर्तुमर्हसि ॥
भौमोऽयं नरको नाम प्राग्ज्योतिषपुरेश्वरः ।
करोति सर्वभूतानामपघातमरिन्दम ॥
देवसिद्धसुरादीनां नृपाणां च जनार्दन ।
हत्वा तु सोऽसुरः कन्या रुरोध निजमन्दिरे ॥
छत्त्रं यत् सलिलस्रावि तज्जहार प्रचेतसः ।
मन्दरस्य तथा शृङ्गं हृतवान् मणिपर्वतम् ॥
अमृतस्राविणी दिव्ये मातुर्मेऽमृतकुण्डले ।
जहार सोऽसुरोऽदित्या वाञ्छत्यैरावतं द्विपम् ॥
दुर्नीतमेतद् गोविन्द मया तस्य तवोदितम् ।
यद् अत्र प्रतिकर्तव्यं तत् स्वयं परिमृश्यताम् ॥
व्यास उवाच । इति श्रुत्वा स्मितं कृत्वा भगवान् देवकीसुतः ।
गृहीत्वा वासवं हस्ते समुत्तस्थौ वरासनात् ॥
सञ्चिन्तितमुपारुह्य गरुडं गगनेचरम् ।
सत्यभामां समारोप्य ययौ प्राग्ज्योतिषं पुरम् ॥
आरुह्यैरावतं नागं शक्रोऽपि त्रिदशालयम् ।
ततो जगाम सुमनाः पश्यतां द्वारकौकसाम् ॥
प्राग्ज्योतिषपुरस्यास्य समन्ताच्छतयोजनम् ।
आचितं भैरवैः पाशैः परसैन्यनिवारणे ॥
तांश्चिच्छेद हरिः पाशान् क्षिप्त्वा चक्रं सुदर्शनम् ।
ततो मुरः समुत्तस्थौ तं जघान च केशवः ॥
मुरोस्तु तनयान् सप्त सहस्रास्तांस्ततो हरिः ।
चक्रधाराग्निनिर्दग्धांश्चकार शलभान् इव ॥
हत्वा मुरं हयग्रीवं तथा पञ्चजनं द्विजाः ।
प्राग्ज्योतिषपुरं धीमांस्त्वरावान् समुपाद्रवत् ॥
नरकेनास्य तत्राभून् महासैन्येन संयुगः ।
कृष्णस्य यत्र गोविन्दो जघ्ने दैत्यान् सहस्रशः ॥
शस्त्रास्त्रवर्षं मुञ्चन्तं स भौमं नरकं बली ।
क्षिप्त्वा चक्रं द्विधा चक्रे चक्री दैतेयचक्रहा ॥
हते तु नरके भूमिर्गृहीत्वादितिकुण्डले ।
उपतस्थे जगन्नाथं वाक्यं चेदमथाब्रवीत् ॥
धरण्युवाच । यदाहमुद्धृता नाथ त्वया शूकरमूर्तिना ।
त्वत्संस्पर्शभवः पुत्रस्तदायं मय्यजायत ॥
सोऽयं त्वयैव दत्तो मे त्वयैव विनिपातितः ।
गृहाण कुण्डले चेमे पालयास्य च सन्ततिम् ॥
भारावतरणार्थाय ममैव भगवान् इमम् ।
अंशेन लोकमायातः प्रसादसुमुख प्रभो ॥
त्वं कर्ता च विकर्ता च संहर्ता प्रभवोऽव्ययः ।
जगत्स्वरूपो यश्च त्वं स्तूयसेऽच्युत किं मया ॥
व्यापी व्याप्यः क्रिया कर्ता कार्यं च भगवान् सदा ।
सर्वभूतात्मभूतात्मा स्तूयसेऽच्युत किं मया ॥
परमात्मा त्वमात्मा च भूतात्मा चाव्ययो भवान् ।
यदा तदा स्तुतिर्नास्ति किमर्थं ते प्रवर्तताम् ॥
प्रसीद सर्वभूतात्मन् नरकेन कृतं च यत् ।
तत् क्षम्यतामदोषाय मत्सुतः स निपातितः ॥
व्यास उवाच । तथेति चोक्त्वा धरणीं भगवान् भूतभावनः ।
रत्नानि नरकावासाज्जग्राह मुनिसत्तमाः ॥
कन्यापुरे स कन्यानां षोडशातुलविक्रमः ।
शताधिकानि ददृशे सहस्राणि द्विजोत्तमाः ॥
चतुर्दंष्ट्रान् गजांश्चोग्रान् षट् सहस्राणि दृष्टवान् ।
काम्बोजानां तथाश्वानां नियुतान्येकविंशतिम् ॥
कन्यास्ताश्च तथा नागांस्तान् अश्वान् द्वारकां पुरीम् ।
प्रापयामास गोविन्दः सद्यो नरककिङ्करैः ॥
ददृशे वारुणं छत्त्रं तथैव मणिपर्वतम् ।
आरोपयामास हरिर्गरुडे पतगेश्वरे ॥
आरुह्य च स्वयं कृष्णः सत्यभामासहायवान् ।
अदित्याः कुण्डले दातुं जगाम त्रिदशालयम् ॥
व्यास उवाच । गरुडो वारुणं छत्त्रं तथैव मणिपर्वतम् ।
सभार्यं च हृषीकेशं लीलयैव वहन् ययौ ॥
ततः शङ्खमुपाध्माय स्वर्गद्वारं गतो हरिः ।
उपतस्थुस्ततो देवाः सार्घपात्रा जनार्दनम् ॥
स देवैरर्चितः कृष्णो देवमातुर्निवेशनम् ।
सिताभ्रशिखराकारं प्रविश्य ददृशेऽदितिम् ॥
स तां प्रणम्य शक्रेण सहितः कुण्डलोत्तमे ।
ददौ नरकनाशं च शशंसास्यै जनार्दनः ॥
ततः प्रीता जगन्माता धातारं जगतां हरिम् ।
तुष्टावादितिरव्यग्रं कृत्वा तत्प्रवणं मनः ॥
अदितिरुवाच । नमस्ते पुण्डरीकाक्ष भक्तानामभयङ्कर ।
सनातनात्मन् भूतात्मन् सर्वात्मन् भूतभावन ॥
प्रणेतर्मनसो बुद्धेरिन्द्रियाणां गुणात्मक ।
सितदीर्घादिनिःशेष+ ।कल्पनापरिवर्जित ॥
जन्मादिभिरसंस्पृष्ट+ ।स्वप्नादिवारिवर्जितः ।
सन्ध्या रात्रिरहर्भूमिर्गगनं वायुरम्बु च ॥
हुताशनो मनो बुद्धिर्भूतादिस्त्वं तथाच्युत ।
सृष्टिस्थितिविनाशानां कर्ता कर्तृपतिर्भवान् ॥
ब्रह्मविष्णुशिवाख्याभिरात्ममूर्तिभिरीश्वरः ।
मायाभिरेतद् व्याप्तं ते जगत् स्थावरजङ्गमम् ॥
अनात्मन्यात्मविज्ञानं सा ते माया जनार्दन ।
अहं ममेति भावोऽत्र यया समुपजायते ॥
संसारमध्ये मायायास्तवैतन् नाथ चेष्टितम् ।
यैः स्वधर्मपरैर्नाथ नरैराराधितो भवान् ॥
ते तरन्त्यखिलामेतां मायामात्मविमुक्तये ।
ब्रह्माद्याः सकला देवा मनुष्याः पशवस्तथा ॥
विष्णुमायामहावर्ते मोहान्धतमसावृताः ।
आराध्य त्वामभीप्सन्ते कामान् आत्मभवक्षये ॥
पदे ते पुरुषा बद्धा मायया भगवंस्तव ।
मया त्वं पुत्रकामिन्या वैरिपक्षक्षयाय च ॥
आराधितो न मोक्षाय मायाविलसितं हि तत् ।
कौपीनाच्छादनप्राया वाञ्छा कल्पद्रुमाद् अपि ॥
जायते यद् अपुण्यानां सोऽपराधः स्वदोषजः ।
तत् प्रसीदाखिलजगन्+ ंआयामोहकराव्यय ॥
अज्ञानं ज्ञानसद्भाव भूतभूतेश नाशय ।
नमस्ते चक्रहस्ताय शार्ङ्गहस्ताय ते नमः ॥
गदाहस्ताय ते विष्णो शङ्खहस्ताय ते नमः ।
एतत् पश्यामि ते रूपं स्थूलचिह्नोपशोभितम् ।
न जानामि परं यत् ते प्रसीद परमेश्वर ॥
व्यास उवाच । अदित्यैवं स्तुतो विष्णुः प्रहस्याह सुरारणिम् ॥
श्रीकृष्ण उवाच । माता देवि त्वमस्माकं प्रसीद वरदा भव ॥
अदितिरुवाच । एवमस्तु यथेच्छा ते त्वमशेषसुरासुरैः ।
अजेयः पुरुषव्याघ्र मर्त्यलोके भविष्यसि ॥
व्यास उवाच । ततोऽनन्तरमेवास्य शक्राणीसहितां दितिम् ।
सत्यभामा प्रणम्याह प्रसीदेति पुनः पुनः ॥
अदितिरुवाच । मत्प्रसादान् न ते सुभ्रु जरा वैरूप्यमेव च ।
भविष्यत्यनवद्याङ्गि सर्वकामा भविष्यसि ॥
व्यास उवाच । अदित्या तु कृतानुज्ञो देवराजो जनार्दनम् ।
यथावत् पूजयामास बहुमानपुरःसरम् ॥
ततो ददर्श कृष्णोऽपि सत्यभामासहायवान् ।
देवोद्यानानि सर्वाणि नन्दनादीनि सत्तमाः ॥
ददर्श च सुगन्धाढ्यं मञ्जरीपुञ्जधारिणम् ।
शैत्याह्लादकरं दिव्यं ताम्रपल्लवशोभितम् ॥
मथ्यमानेऽमृते जातं जातरूपसमप्रभम् ।
पारिजातं जगन्नाथः केशवः केशिसूदनः ।
तं दृष्ट्वा प्राह गोविन्दं सत्यभामा द्विजोत्तमाः ॥
सत्यभामोवाच । कस्मान् न द्वारकामेष नीयते कृष्ण पादपः ।
यदि ते तद् वचः सत्यं सत्यात्यर्थं प्रियेति मे ॥
मद्गृहे निष्कुटार्थाय तद् अयं नीयतां तरुः ।
न मे जाम्बवती तादृग् अभीष्टा न च रुक्मिणी ॥
सत्ये यथा त्वमित्युक्तं त्वया कृष्णासकृत् प्रियम् ।
सत्यं तद् यदि गोविन्द नोपचारकृतं वचः ॥
तद् अस्तु पारिजातोऽयं मम गेहविभूषणम् ।
बिभ्रती पारिजातस्य केशपाशेन मञ्जरीम् ।
सपत्नीनामहं मध्ये शोभेयमिति कामये ॥
व्यास उवाच । इत्युक्तः स प्रहस्यैनं पारिजातं गरुत्मति ।
आरोपयामास हरिस्तमूचुर्वनरक्षिणः ॥
वनपाला ऊचुः । भोः शची देवराजस्य महिषी तत्परिग्रहम् ।
पारिजातं न गोविन्द हर्तुमर्हसि पादपम् ॥
शचीविभूषणार्थाय देवैरमृतमन्थने ।
उत्पादितोऽयं न क्षेमी गृहीत्वैनं गमिष्यसि ॥
मौढ्यात् प्रार्थयसे क्षेमी गृहीत्वैनं च को व्रजेत् ।
अवश्यमस्य देवेन्द्रो विकृतिं कृष्ण यास्यति ॥
वज्रोद्यतकरं शक्रमनुयास्यन्ति चामराः ।
तद् अलं सकलैर्देवैर्विग्रहेण तवाच्युत ।
विपाककटु यत् कर्म न तच्छंसन्ति पण्डिताः ॥
व्यास उवाच । इत्युक्ते तैरुवाचैतान् सत्यभामातिकोपिनी ॥
सत्यभामोवाच । का शची पारिजातस्य को वा शक्रः सुराधिपः ।
सामान्यः सर्वलोकानां यद्येषोऽमृतमन्थने ॥
समुत्पन्नः पुरा कस्माद् एको गृह्णाति वासवः ।
यथा सुरा यथा चेन्दुर्यथा श्रीर्वनरक्षिणः ॥
सामान्यः सर्वलोकस्य पारिजातस्तथा द्रुमः ।
भर्तृबाहुमहागर्वाद् रुणद्ध्येनमथो शची ॥
तत् कथ्यतां द्रुतं गत्वा पौलोम्या वचनं मम ।
सत्यभामा वदत्येवं भर्तृगर्वोद्धताक्षरम् ॥
यदि त्वं दयिता भर्तुर्यदि तस्य प्रिया ह्यसि ।
मद्भर्तुर्हरतो वृक्षं तत् कारय निवारणम् ॥
जानामि ते पतिं शक्रं जानामि त्रिदशेश्वरम् ।
पारिजातं तथाप्येनं मानुषी हारयामि ते ॥
व्यास उवाच । इत्युक्ता रक्षिणो गत्वा प्रोच्चैः प्रोचुर्यथोदितम् ।
शची चोत्साहयामास त्रिदशाधिपतिं पतिम् ॥
ततः समस्तदेवानां सैन्यैः परिवृतो हरिम् ।
प्रवृक्तः पारिजातार्थमिन्द्रो योधयितुं द्विजाः ॥
ततः परिघनिस्त्रिंश+ ।गदाशूलधरायुधाः ।
बभूवुस्त्रिदशाः सज्जाः शक्रे वज्रकरे स्थिते ॥
ततो निरीक्ष्य गोविन्दो नागराजोपरि स्थितम् ।
शक्रं देवपरीवारं युद्धाय समुपस्थितम् ॥
चकार शङ्खनिर्घोषं दिशः शब्देन पूरयन् ।
मुमोच च शरव्रातं सहस्रायुतसम्मितम् ॥
ततो दिशो नभश्चैव दृष्ट्वा शरशताचितम् ।
मुमुचुस्त्रिदशाः सर्वे शस्त्राण्यस्त्राण्यनेकशः ॥
एकैकमस्त्रं शस्त्रं च देवैर्मुक्तं सहस्रधा ।
चिच्छेद लीलयैवेशो जगतां मधुसूदनः ॥
पाशं सलिलराजस्य समाकृष्योरगाशनः ।
चचाल खण्डशः कृत्त्वा बालपन्नगदेहवत् ॥
यमेन प्रहितं दण्डं गदाप्रक्षेपखण्डितम् ।
पृथिव्यां पातयामास भगवान् देवकीसुतः ॥
शिबिकां च धनेशस्य चक्रेण तिलशो विभुः ।
चकार शौरिरर्केन्दू दृष्टिपातहतौजसौ ॥
नीतोऽग्निः शतशो बाणैर्द्राविता वसवो दिशः ।
चक्रविच्छिन्नशूलाग्रा रुद्रा भुवि निपातिताः ॥
साध्या विश्वे च मरुतो गन्धर्वाश्चैव सायकैः ।
शार्ङ्गिणा प्रेरिताः सर्वे व्योम्नि शाल्मलितूलवत् ॥
गरुडश्चापि वक्त्रेण पक्षाभ्यां च नखाङ्कुरैः ।
भक्षयन्न् अहनद् देवान् दानवांश्च सदा खगः ॥
ततः शरसहस्रेण देवेन्द्रमधुसूदनौ ।
परस्परं ववर्षाते धाराभिरिव तोयदौ ॥
ऐरावतेन गरुडो युयुधे तत्र सङ्कुले ।
देवैः समेतैर्युयुधे शक्रेण च जनार्दनः ॥
छिन्नेषु शीर्यमाणेषु शस्त्रेष्वस्त्रेषु सत्वरम् ।
जग्राह वासवो वज्रं कृष्णश्चक्रं सुदर्शनम् ॥
ततो हाहाकृतं सर्वं त्रैलोक्यं सचराचरम् ।
वज्रचक्रधरौ दृष्ट्वा देवराजजनार्दनौ ॥
क्षिप्तं वज्रमथेन्द्रेण जग्राह भगवान् हरिः ।
न मुमोच तदा चक्रं तिष्ठ तिष्ठेति चाब्रवीत् ॥
प्रनष्टवज्रं देवेन्द्रं गरुडक्षतवाहनम् ।
सत्यभामाब्रवीद् वाक्यं पलायनपरायणम् ॥
सत्यभामोवाच । त्रैलोक्येश्वर नो युक्तं शचीभर्तुः पलायनम् ।
पारिजातस्रगाभोगात् त्वामुपस्थास्यते शची ॥
कीदृशं देव राज्यं ते पारिजातस्रगुज्ज्वलाम् ।
अपश्यतो यथापूर्वं प्रणयाभ्यागतां शचीम् ॥
अलं शक्र प्रयासेन न व्रीडां यातुमर्हसि ।
नीयतां पारिजातोऽयं देवाः सन्तु गतव्यथाः ॥
पतिगर्वावलेपेन बहुमानपुरःसरम् ।
न ददर्श गृहायातामुपचारेण मां शची ॥
स्त्रीत्वाद् अगुरुचित्ताहं स्वभर्तुः श्लाघनापरा ।
ततः कृतवती शक्र भवता सह विग्रहम् ॥
तद् अलं पारिजातेन परस्वेन हृतेन वा ।
रूपेण यशसा चैव भवेत् स्त्री का न गर्विता ॥
व्यास उवाच । इत्युक्ते वै निववृते देवराजस्तया द्विजाः ।
प्राह चैनामलं चण्डि सखि खेदातिविस्तरैः ॥
न चापि सर्गसंहार+ ।स्थितिकर्ताखिलस्य यः ।
जितस्य तेन मे व्रीडा जायते विश्वरूपिणा ॥
यस्मिञ् जगत् सकलमेतद् अनादिमध्ये ।
यस्माद् यतश्च न भविष्यति सर्वभूतात् ।
तेनोद्भवप्रलयपालनकारणेन ।
व्रीडा कथं भवति देवि निराकृतस्य ॥
सकलभुवनमूर्तिरल्पा सुसूक्ष्मा ।
विदितसकलवेदैर्ज्ञायते यस्य नान्यैः ।
तमजमकृतमीशं शाश्वतं स्वेच्छयैनम् ।
जगदुपकृतिमाद्यं को विजेतुं समर्थः ॥
व्यास उवाच । संस्तुतो भगवान् इत्थं देवराजेन केशवः ।
प्रहस्य भावगम्भीरमुवाचेदं द्विजोत्तमाः ॥
श्रीभगवान् उवाच । देवराजो भवान् इन्द्रो वयं मर्त्या जगत्पते ।
क्षन्तव्यं भवतैवैतद् अपराधकृतं मम ॥
पारिजाततरुश्चायं नीयतामुचितास्पदम् ।
गृहीतोऽयं मया शक्र सत्यावचनकारणात् ॥
वज्रं चेदं गृहाण त्वं यष्टव्यं प्रहितं त्वया ।
तवैवैतत् प्रहरणं शक्र वैरिविदारणम् ॥
शक्र उवाच । विमोहयसि मामीश मर्त्योऽहमिति किं वदन् ।
जानीमस्त्वां भगवतोऽनन्तसौख्यविदो वयम् ॥
योऽसि सोऽसि जगन्नाथ प्रवृत्तौ नाथ संस्थितः ।
जगतः शल्यनिष्कर्षं करोष्यसुरसूदन ॥
नीयतां पारिजातोऽयं कृष्ण द्वारवतीं पुरीम् ।
मर्त्यलोके त्वया मुक्ते नायं संस्थास्यते भुवि ॥
व्यास उवाच । तथेत्युक्त्वा तु देवेन्द्रमाजगाम भुवं हरिः ।
प्रयुक्तैः सिद्धगन्धर्वैः स्तूयमानस्त्वथर्षिभिः ॥
जगाम कृष्णः सहसा गृहीत्वा पादपोत्तमम् ।
ततः शङ्खमुपाध्माय द्वारकोपरि संस्थितः ॥
हर्षमुत्पादयामास द्वारकावासिनां द्विजाः ।
अवतीर्याथ गरुडात् सत्यभामासहायवान् ॥
निष्कुटे स्थापयामास पारिजातं महातरुम् ।
यमभ्येत्य जनः सर्वो जातिं स्मरति पौर्विकीम् ॥
वास्यते यस्य पुष्पाणां गन्धेनोर्वी त्रियोजनम् ।
ततस्ते यादवाः सर्वे देवगन्धान् अमानुषान् ॥
ददृशुः पादपे तस्मिन् कुर्वतो मुखदर्शनम् ।
किङ्करैः समुपानीतं हस्त्यश्वादि ततो धनम् ॥
स्त्रियश्च कृष्णो जग्राह नरकस्य परिग्रहात् ।
ततः काले शुभे प्राप्त उपयेमे जनार्दनः ॥
ताः कन्या नरकावासात् सर्वतो याः समाहृताः ।
एकस्मिन्न् एव गोविन्दः कालेनासां द्विजोत्तमाः ॥
जग्राह विधिवत् पाणीन् पृथग्देहे स्वधर्मतः ।
षोडश स्त्रीसहस्राणि शतमेकं तथाधिकम् ॥
तावन्ति चक्रे रूपाणि भगवान् मधुसूदनः ।
एकैकशश्च ताः कन्या मेनिरे मधुसूदनम् ॥
ममैव पाणिग्रहणं गोविन्दः कृतवान् इति ।
निशासु जगतः स्रष्टा तासां गेहेषु केशवः ।
उवास विप्राः सर्वासां विश्वरूपधरो हरिः ॥
व्यास उवाच । प्रद्युम्नाद्या हरेः पुत्रा रुक्मिण्यां कथिता द्विजाः ।
भान्वादिकांश्च वै पुत्रान् सत्यभामा व्यजायत ॥
दीप्तिमन्तः प्रपक्षाद्या रोहिण्यास्तनया हरेः ।
बभूवुर्जाम्बवत्याश्च साम्बाद्या बाहुशालिनः ॥
तनया भद्रविन्दाद्या नाग्नजित्यां महाबलाः ।
सङ्ग्रामजित्प्रधानास्तु शैब्यायां चाभवन् सुताः ॥
वृकाद्यास्तु सुता माद्री गात्रवत्प्रमुखान् सुतान् ।
अवाप लक्ष्मणा पुत्रान् कालिन्द्याश्च श्रुतादयः ॥
अन्यासां चैव भार्याणां समुत्पन्नानि चक्रिणः ।
अष्टायुतानि पुत्राणां सहस्राणि शतं तथा ॥
प्रद्युम्नः प्रमुखस्तेषां रुक्मिण्यास्तु सुतस्ततः ।
प्रद्युम्नाद् अनिरुद्धोऽभूद् वज्रस्तस्माद् अजायत ॥
अनिरुद्धो रणे रुद्धो बलेः पौत्रीं महाबलः ।
बाणस्य तनयामूषामुपयेमे द्विजोत्तमाः ॥
यत्र युद्धमभूद् घोरं हरिशङ्करयोर्महत् ।
छिन्नं सहस्रं बाहूनां यत्र बाणस्य चक्रिणा ॥
मुनय ऊचुः । कथं युद्धमभूद् ब्रह्मन्न् उषार्थे हरकृष्णयोः ।
कथं क्षयं च बाणस्य बाहूनां कृतवान् हरिः ॥
एतत् सर्वं महाभाग वक्तुमर्हसि नोऽखिलम् ।
महत् कौतूहलं जातं श्रोतुमेतां कथां शुभाम् ॥
व्यास उवाच । उषा बाणसुता विप्राः पार्वतीं शम्भुना सह ।
क्रीडन्तीमुपलक्ष्योच्चैः स्पृहां चक्रे तदा स्वयम् ।
ततः सकलचित्तज्ञा गौरी तामाह भामिनीम् ॥
गौर्युवाच । अलमित्यनुतापेन भर्त्रा त्वमपि रंस्यसे ॥
व्यास उवाच । इत्युक्ता सा तदा चक्रे कदेति मतिमात्मनः ।
को वा भर्ता ममेत्येनां पुनरप्याह पार्वती ॥
पार्वत्युवाच । वैशाखे शुक्लद्वादश्यां स्वप्ने योऽभिभवं तव ।
करिष्यति स ते भर्ता राजपुत्रि भविष्यति ॥
व्यास उवाच । तस्यां तिथौ पुमान् स्वप्ने यथा देव्या उदीरितः ।
तथैवाभिभवं चक्रे रागं चक्रे च तत्र सा ।
ततः प्रबुद्धा पुरुषमपश्यन्ती तमुत्सुका ॥
उषोवाच । क्व गतोऽसीति निर्लज्जा द्विजाश्चोक्तवती सखीम् ।
बाणस्य मन्त्री कुम्भाण्डश्चित्रलेखा तु तत्सुता ॥
तस्याः सख्यभवत् सा च प्राह कोऽयं त्वयोच्यते ।
यदा लज्जाकुला नास्य कथयामास सा सखी ॥
तदा विश्वासमानीय सर्वमेवान्ववेदयत् ।
विदितायां तु तामाह पुनरूषा यथोदितम् ।
देव्या तथैव तत्प्राप्तौ योऽभ्युपायः कुरुष्व तम् ॥
व्यास उवाच । ततः पटे सुरान् दैत्यान् गन्धर्वांश्च प्रधानतः ।
मनुष्यांश्चाभिलिख्यासौ चित्रलेखाप्यदर्शयत् ॥
अपास्य सा तु गन्धर्वांस्तथोरगसुरासुरान् ।
मनुष्येषु ददौ दृष्टिं तेष्वप्यन्धकवृष्णिषु ॥
कृष्णरामौ विलोक्यासीत् सुभ्रूर्लज्जायतेक्षणा ।
प्रद्युम्नदर्शने व्रीडा+ ।दृष्टिं निन्ये ततो द्विजाः ॥
दृष्ट्वानिरुद्धं च ततो लज्जा क्वापि निराकृता ।
सोऽयं सोऽयं ममेत्युक्ते तया सा योगगामिनी ।
ययौ द्वारवतीमूषां समाश्वास्य ततः सखी ॥
व्यास उवाच । बाणोऽपि प्रणिपत्याग्रे ततश्चाह त्रिलोचनम् ॥
बाण उवाच । देव बाहुसहस्रेण निर्विण्णोऽहं विनाहवम् ।
कच्चिन् ममैषां बाहूनां साफल्यकरणो रणः ।
भविष्यति विना युद्धं भाराय मम किं भुजैः ॥
शङ्कर उवाच । मयूरध्वजभङ्गस्ते यदा बाण भविष्यति ।
पिशिताशिजनानन्दं प्राप्स्यसि त्वं तदा रणम् ॥
व्यास उवाच । ततः प्रणम्य मुदितः शम्भुमभ्यागतो गृहात् ।
भग्नं ध्वजमथालोक्य हृष्टो हर्षं परं ययौ ॥
एतस्मिन्न् एव काले तु योगविद्याबलेन तम् ।
अनिरुद्धमथानिन्ये चित्रलेखा वरा सखी ॥
कन्यान्तःपुरमध्ये तं रममाणं सहोषया ।
विज्ञाय रक्षिणो गत्वा शशंसुर्दैत्यभूपतेः ॥
व्यादिष्टं किङ्कराणां तु सैन्यं तेन महात्मना ।
जघान परिघं लौहमादाय परवीरहा ॥
हतेषु तेषु बाणोऽपि रथस्थस्तद्वधोद्यतः ।
युध्यमानो यथाशक्ति यदा वीरेण निर्जितः ॥
मायया युयुधे तेन स तदा मन्त्रचोदितः ।
ततश्च पन्नगास्त्रेण बबन्ध यदुनन्दनम् ॥
द्वारवत्यां क्व यातोऽसावनिरुद्धेति जल्पताम् ।
यदूनामाचचक्षे तं बद्धं बाणेन नारदः ॥
तं शोणितपुरे श्रुत्वा नीतं विद्याविदग्धया ।
योषिता प्रत्ययं जग्मुर्यादवा नाम वैरिति ॥
ततो गरुडमारुह्य स्मृतमात्रागतं हरिः ।
बलप्रद्युम्नसहितो बाणस्य प्रययौ पुरम् ॥
पुरीप्रवेशे प्रमथैर्युद्धमासीन् महाबलैः ।
ययौ बाणपुराभ्याशं नीत्वा तान् सङ्क्षयं हरिः ॥
ततस्त्रिपादस्त्रिशिरा ज्वरो माहेश्वरो महान् ।
बाणरक्षार्थमत्यर्थं युयुधे शार्ङ्गधन्वना ॥
तद्भस्मस्पर्शसम्भूत+ ।तापं कृष्णाङ्गसङ्गमात् ।
अवाप बलदेवोऽपि समं सम्मीलितेक्षणः ॥
ततः संयुध्यमानस्तु सह देवेन शार्ङ्गिणा ।
वैष्णवेन ज्वरेणाशु कृष्णदेहान् निराकृतः ॥
नारायणभुजाघात+ ।परिपीडनविह्वलम् ।
तं वीक्ष्य क्षम्यतामस्येत्याह देवः पितामहः ॥
ततश्च क्षान्तमेवेति प्रोच्य तं वैष्णवं ज्वरम् ।
आत्मन्येव लयं निन्ये भगवान् मधुसूदनः ॥
मम त्वया समं युद्धं ये स्मरिष्यन्ति मानवाः ।
विज्वरास्ते भविष्यन्तीत्युक्त्वा चैनं ययौ हरिः ॥
ततोऽग्नीन् भगवान् पञ्च जित्वा नीत्वा क्षयं तथा ।
दानवानां बलं विष्णुश्चूर्णयामास लीलया ॥
ततः समस्तसैन्येन दैतेयानां बलेः सुतः ।
युयुधे शङ्करश्चैव कार्त्तिकेयश्च शौरिणा ॥
हरिशङ्करयोर्युद्धमतीवासीत् सुदारुणम् ।
चुक्षुभुः सकला लोकाः शस्त्रास्त्रैर्बहुधार्दिताः ॥
प्रलयोऽयमशेषस्य जगतो नूनमागतः ।
मेनिरे त्रिदशा यत्र वर्तमाने महाहवे ॥
जृम्भणास्त्रेण गोविन्दो जृम्भयामास शङ्करम् ।
ततः प्रणेशुर्दैतेयाः प्रमथाश्च समन्ततः ॥
जृम्भाभिभूतश्च हरो रथोपस्थमुपाविशत् ।
न शशाक तदा योद्धुं कृष्णेनाक्लिष्टकर्मणा ॥
गरुडक्षतबाहुश्च प्रद्युम्नास्त्रेण पीडितः ।
कृष्णहुङ्कारनिर्धूत+ ।शक्तिश्चापययौ गुहः ॥
जृम्भिते शङ्करे नष्टे दैत्यसैन्ये गुहे जिते ।
नीते प्रमथसैन्ये च सङ्क्षयं शार्ङ्गधन्वना ॥
नन्दीशसङ्गृहीताश्वमधिरूढो महारथम् ।
बाणस्तत्राययौ योद्धुं कृष्णकार्ष्णिबलैः सह ॥
बलभद्रो महावीर्यो बाणसैन्यमनेकधा ।
विव्याध बाणैः प्रद्युम्नो धर्मतश्चापलायतः ॥
आकृष्य लाङ्गलाग्रेण मुशलेन च पोथितम् ।
बलं बलेन ददृशे बाणो बाणैश्च चक्रिणः ॥
ततः कृष्णस्य बाणेन युद्धमासीत् समासतः ।
परस्परं तु सन्दीप्तान् कायत्राणविभेदिनः ॥
कृष्णश्चिच्छेद बाणांस्तान् बाणेन प्रहिताञ् शरैः ।
बिभेद केशवं बाणो बाणं विव्याध चक्रधृक् ॥
मुमुचाते तथास्त्राणि बाणकृष्णौ जिगीषया ।
परस्परक्षतिपरौ परिघांश्च ततो द्विजाः ॥
छिद्यमानेष्वशेषेषु शस्त्रेष्वस्त्रे च सीदति ।
प्राचुर्येण हरिर्बाणं हन्तुं चक्रे ततो मनः ॥
ततोऽर्कशतसम्भूत+ ।तेजसा सदृशद्युति ।
जग्राह दैत्यचक्रारिर्हरिश्चक्रं सुदर्शनम् ॥
मुञ्चतो बाणनाशाय तच्चक्रं मधुविद्विषः ।
नग्ना दैतेयविद्याभूत् कोटरी पुरतो हरेः ॥
तामग्रतो हरिर्दृष्ट्वा मीलिताक्षः सुदर्शनम् ।
मुमोच बाणमुद्दिश्य छेत्तुं बाहुवनं रिपोः ॥
क्रमेणास्य तु बाहूनां बाणस्याच्युतचोदितम् ।
छेदं चक्रेऽसुरस्याशु शस्त्रास्त्रक्षेपणाद् द्रुतम् ॥
छिन्ने बाहुवने तत् तु करस्थं मधुसूदनः ।
मुमुक्षुर्बाणनाशाय विज्ञातस्त्रिपुरद्विषा ॥
स उत्पत्याह गोविन्दं सामपूर्वमुमापतिः ।
विलोक्य बाणं दोर्दण्ड+ ॅह्छेदासृक्स्राववर्षिणम् ॥
रुद्र उवाच । कृष्ण कृष्ण जगन्नाथ जाने त्वां पुरुषोत्तमम् ।
परेशं परमात्मानमनादिनिधनं परम् ॥
देवतिर्यङ्मनुष्येषु शरीरग्रहणात्मिका ।
लीलेयं तव चेष्टा हि दैत्यानां वधलक्षणा ॥
तत् प्रसीदाभयं दत्तं बाणस्यास्य मया प्रभो ।
तत् त्वया नानृतं कार्यं यन् मया व्याहृतं वचः ॥
अस्मत्संश्रयवृद्धोऽयं नापराधस्तवाव्यय ।
मया दत्तवरो दैत्यस्ततस्त्वां क्षमयाम्यहम् ॥
व्यास उवाच । इत्युक्तः प्राह गोविन्दः शूलपाणिमुमापतिम् ।
प्रसन्नवदनो भूत्वा गतामर्षोऽसुरं प्रति ॥
श्रीभगवान् उवाच । युष्मद्दत्तवरो बाणो जीवताद् एष शङ्कर ।
त्वद्वाक्यगौरवाद् एतन् मया चक्रं निवर्तितम् ॥
त्वया यद् अभयं दत्तं तद् दत्तमभयं मया ।
मत्तोऽविभिन्नमात्मानं द्रष्टुमर्हसि शङ्कर ॥
योऽहं स त्वं जगच्चेदं सदेवासुरमानुषम् ।
अविद्यामोहितात्मानः पुरुषा भिन्नदर्शिनः ॥
व्यास उवाच । इत्युक्त्वा प्रययौ कृष्णः प्राद्युम्निर्यत्र तिष्ठति ।
तद्बन्धफणिनो नेशुर्गरुडानिलशोषिताः ॥
ततोऽनिरुद्धमारोप्य सपत्नीकं गरुत्मति ।
आजग्मुर्द्वारकां राम+ ।कार्ष्णिदामोदराः पुरीम् ॥
मुनय ऊचुः । चक्रे कर्म महच्छौरिर्बिभ्रद् यो मानुषीं तनुम् ।
जिगाय शक्रं शर्वं च सर्वदेवांश्च लीलया ॥
यच्चान्यद् अकरोत् कर्म दिव्यचेष्टाविघातकृत् ।
कथ्यतां तन् मुनिश्रेष्ठ परं कौतूहलं हि नः ॥
व्यास उवाच । गदतो मे मुनिश्रेष्ठाः श्रूयतामिदमादरात् ।
नरावतारे कृष्णेन दग्धा वाराणसी यथा ॥
पौण्ड्रको वासुदेवश्च वासुदेवोऽभवद् भुवि ।
अवतीर्णस्त्वमित्युक्तो जनैरज्ञानमोहितैः ॥
स मेने वासुदेवोऽहमवतीर्णो महीतले ।
नष्टस्मृतिस्ततः सर्वं विष्णुचिह्नमचीकरत् ।
दूतं च प्रेषयामास स कृष्णाय द्विजोत्तमाः ॥
दूत उवाच । त्यक्त्वा चक्रादिकं चिह्नं मदीयं नाम मात्मनः ।
वासुदेवात्मकं मूढ मुक्त्वा सर्वमशेषतः ॥
आत्मनो जीवितार्थं च तथा मे प्रणतिं व्रज ॥
व्यास उवाच । इत्युक्तः स प्रहस्यैव दूतं प्राह जनार्दनः ॥
श्रीभगवान् उवाच । निजचिह्नमहं चक्रं समुत्स्रक्ष्ये त्वयीति वै ।
वाच्यश्च पौण्ड्रको गत्वा त्वया दूत वचो मम ॥
ज्ञातस्त्वद्वाक्यसद्भावो यत् कार्यं तद् विधीयताम् ।
गृहीतचिह्न एवाहमागमिष्यामि ते पुरम् ॥
उत्स्रक्ष्यामि च ते चक्रं निजचिह्नमसंशयम् ।
आज्ञापूर्वं च यद् इदमागच्छेति त्वयोदितम् ॥
सम्पादयिष्ये श्वस्तुभ्यं तद् अप्येषोऽविलम्बितम् ।
शरणं ते समभ्येत्य कर्तास्मि नृपते तथा ।
यथा त्वत्तो भयं भूयो नैव किञ्चिद् भविष्यति ॥
व्यास उवाच । इत्युक्तेऽपगते दूते संस्मृत्याभ्यागतं हरिः ।
गरुत्मन्तं समारुह्य त्वरितं तत्पुरं ययौ ॥
तस्यापि केशवोद्योगं श्रुत्वा काशिपतिस्तदा ।
सर्वसैन्यपरीवार+ ।पार्ष्णिग्राहमुपाययौ ॥
ततो बलेन महता काशिराजबलेन च ।
पौण्ड्रको वासुदेवोऽसौ केशवाभिमुखं ययौ ॥
तं ददर्श हरिर्दूराद् उदारस्यन्दने स्थितम् ।
चक्रशङ्खगदापाणिं पाणिना विधृताम्बुजम् ॥
स्रग्धरं धृतशार्ङ्गं च सुपर्णरचनाध्वजम् ।
वक्षस्थलकृतं चास्य श्रीवत्सं ददृशे हरिः ॥
किरीटकुण्डलधरं पीतवासःसमन्वितम् ।
दृष्ट्वा तं भावगम्भीरं जहास मधुसूदनः ॥
युयुधे च बलेनास्य हस्त्यश्वबलिना द्विजाः ।
निस्त्रिंशर्ष्टिगदाशूल+ ।शक्तिकार्मुकशालिना ॥
क्षणेन शार्ङ्गनिर्मुक्तैः शरैरग्निविदारणैः ।
गदाचक्रातिपातैश्च सूदयामास तद्बलम् ॥
काशिराजबलं चैव क्षयं नीत्वा जनार्दनः ।
उवाच पौण्ड्रकं मूढमात्मचिह्नोपलक्षणम् ॥
श्रीभगवान् उवाच । पौण्ड्रकोक्तं त्वया यत् तद् दूतवक्त्रेण मां प्रति ।
समुत्सृजेति चिह्नानि तत् ते सम्पादयाम्यहम् ॥
चक्रमेतत् समुत्सृष्टं गदेयं ते विसर्जिता ।
गरुत्मान् एष निर्दिष्टः समारोहतु ते ध्वजम् ॥
इत्युच्चार्य विमुक्तेन चक्रेणासौ विदारितः ।
पोथितो गदया भग्नो गरुत्मांश्च गरुत्मता ॥
ततो हाहाकृते लोके काशीनामधिपस्तदा ।
युयुधे वासुदेवेन मित्रस्यापचितौ स्थितः ॥
ततः शार्ङ्गविनिर्मुक्तैश्छित्त्वा तस्य शरैः शिरः ।
काशिपुर्यां स चिक्षेप कुर्वंल्लोकस्य विस्मयम् ॥
हत्वा तु पौण्ड्रकं शौरिः काशिराजं च सानुगम् ।
रेमे द्वारवतीं प्राप्तोऽमरः स्वर्गगतो यथा ॥
तच्छिरः पतितं तत्र दृष्ट्वा काशिपतेः पुरे ।
जनः किमेतद् इत्याह केनेत्यत्यन्तविस्मितः ॥
ज्ञात्वा तं वासुदेवेन हतं तस्य सुतस्ततः ।
पुरोहितेन सहितस्तोषयामास शङ्करम् ॥
अविमुक्ते महाक्षेत्रे तोषितस्तेन शङ्करः ।
वरं वृणीष्वेति तदा तं प्रोवाच नृपात्मजम् ॥
स वव्रे भगवन् कृत्या पितुर्हन्तुर्वधाय मे ।
समुत्तिष्ठतु कृष्णस्य त्वत्प्रसादान् महेश्वर ॥
व्यास उवाच । एवं भविष्यतीत्युक्ते दक्षिणाग्नेरनन्तरम् ।
महाकृत्या समुत्तस्थौ तस्यैवाग्निनिवेशनात् ॥
ततो ज्वालाकरालास्या ज्वलत्केशकलापिका ।
कृष्ण कृष्णेति कुपिता कृत्वा द्वारवतीं ययौ ॥
तामवेक्ष्य जनः सर्वो रौद्रां विकृतलोचनाम् ।
ययौ शरण्यं जगतां शरणं मधुसूदनम् ॥
जना ऊचुः । काशिराजसुतेनेयमाराध्य वृषभध्वजम् ।
उत्पादिता महाकृत्या वधाय तव चक्रिणः ।
जहि कृत्यामिमामुग्रां वह्निज्वालाजटाकुलाम् ॥
व्यास उवाच । चक्रमुत्सृष्टमक्षेषु क्रीडासक्तेन लीलया ।
तद् अग्निमालाजटिलं ज्वालोद्गारातिभीषणम् ॥
कृत्यामनुजगामाशु विष्णुचक्रं सुदर्शनम् ।
ततः सा चक्रविध्वस्ता कृत्या माहेश्वरी तदा ॥
जगाम वेगिनी वेगात् तद् अप्यनुजगाम ताम् ।
कृत्या वाराणसीमेव प्रविवेश त्वरान्विता ॥
विष्णुचक्रप्रतिहत+ ।प्रभावा मुनिसत्तमाः ।
ततः काशिबलं भूरि प्रमथानां तथा बलम् ॥
समस्तशस्त्रास्त्रयुतं चक्रस्याभिमुखं ययौ ।
शस्त्रास्त्रमोक्षबहुलं दग्ध्वा तद् बलमोजसा ॥
कृत्वाक्षेमामशेषां तां पुरीं वाराणसीं ययौ ।
प्रभूतभृत्यपौरां तां साश्वमातङ्गमानवाम् ॥
अशेषदुर्गकोष्ठां तां दुर्निरीक्ष्यां सुरैरपि ।
ज्वालापरिवृताशेष+ ।गृहप्राकारतोरणाम् ॥
ददाह तां पुरीं चक्रं सकलामेव सत्वरम् ।
अक्षीणामर्षमत्यल्प+ ।साध्यसाधननिस्पृहम् ।
तच्चक्रं प्रस्फुरद्दीप्ति विष्णोरभ्याययौ करम् ॥
मुनय ऊचुः । श्रोतुमिच्छामहे भूयो बलभद्रस्य धीमतः ।
मुने पराक्रमं शौर्यं तन् नो व्याख्यातुमर्हसि ॥
यमुनाकर्षणादीनि श्रुतान्यस्माभिरत्र वै ।
तत् कथ्यतां महाभाग यद् अन्यत् कृतवान् बलः ॥
व्यास उवाच । शृणुध्वं मुनयः कर्म यद् रामेणाभवत् कृतम् ।
अनन्तेनाप्रमेयेन शेषेण धरणीभृता ॥
दुर्योधनस्य तनयां स्वयंवरकृतेक्षणाम् ।
बलाद् आदत्तवान् वीरः साम्बो जाम्बवतीसुतः ॥
ततः क्रुद्धा महावीर्याः कर्णदुर्योधनादयः ।
भीष्मद्रोणादयश्चैव बबन्धुर्युधि निर्जितम् ॥
तच्छ्रुत्वा यादवाः सर्वे क्रोधं दुर्योधनादिषु ।
मुनयः प्रतिचक्रुश्च तान् विहन्तुं महोद्यमम् ॥
तान् निवार्य बलः प्राह मदलोलाकुलाक्षरम् ।
मोक्ष्यन्ति ते मद्वचनाद् यास्याम्येको हि कौरवान् ॥
बलदेवस्ततो गत्वा नगरं नागसाह्वयम् ।
बाह्योपवनमध्येऽभून् न विवेश च तत् पुरम् ॥
बलमागतमाज्ञाय तदा दुर्योधनादयः ।
गामर्घमुदकं चैव रामाय प्रत्यवेदयन् ।
गृहीत्वा विधिवत् सर्वं ततस्तान् आह कौरवान् ॥
बलदेव उवाच । आज्ञापयत्युग्रसेनः साम्बमाशु विमुञ्चत ॥
व्यास उवाच । ततस्तद्वचनं श्रुत्वा भीष्मद्रोणादयो द्विजाः ।
कर्णदुर्योधनाद्याश्च चुक्रुधुर्द्विजसत्तमाः ॥
ऊचुश्च कुपिताः सर्वे बाह्लिकाद्याश्च भूमिपाः ।
अराजार्हं यदोर्वंशमवेक्ष्य मुशलायुधम् ॥
कौरवा ऊचुः । भो भोः किमेतद् भवता बलभद्रेरितं वचः ।
आज्ञां कुरुकुलोत्थानां यादवः कः प्रदास्यति ॥
उग्रसेनोऽपि यद्याज्ञां कौरवाणां प्रदास्यति ।
तद् अलं पाण्डुरैश्छत्त्रैर्नृपयोग्यैरलङ्कृतैः ॥
तद् गच्छ बलभद्र त्वं साम्बमन्यायचेष्टितम् ।
विमोक्ष्यामो न भवतो नोग्रसेनस्य शासनात् ॥
प्रणतिर्या कृतास्माकं मान्यानां कुकुरान्धकैः ।
न नाम सा कृता केयमाज्ञा स्वामिनि भृत्यतः ॥
गर्वमारोपिता यूयं समानासनभोजनैः ।
को दोषो भवतां नीतिर्यत् प्रीणात्यनपेक्षिता ॥
अस्माभिरर्च्यो भवता योऽयं बल निवेदितः ।
प्रेम्णैव न तद् अस्माकं कुलाद् युष्मत्कुलोचितम् ॥
व्यास उवाच । इत्युक्त्वा कुरवः सर्वे नामुञ्चन्त हरेः सुतम् ।
कृतैकनिश्चयाः सर्वे विविशुर्गजसाह्वयम् ॥
मत्तः कोपेन चाघूर्णं ततोऽधिक्षेपजन्मना ।
उत्थाय पार्ष्ण्या वसुधां जघान स हलायुधः ॥
ततो विदारिता पृथ्वी पार्ष्णिघातान् महात्मनः ।
आस्फोटयामास तदा दिशः शब्देन पूरयन् ।
उवाच चातिताम्राक्षो भ्रुकुटीकुटिलाननः ॥
बलदेव उवाच । अहो महावलेपोऽयमसाराणां दुरात्मनाम् ।
कौरवाणामाधिपत्यमस्माकं किल कालजम् ॥
उग्रसेनस्य ये नाज्ञां मन्यन्ते चाप्यलङ्घनाम् ।
आज्ञां प्रतीच्छेद् धर्मेण सह देवैः शचीपतिः ॥
सदाध्यास्ते सुधर्मां तामुग्रसेनः शचीपतेः ।
धिङ् मनुष्यशतोच्छिष्टे तुष्टिरेषां नृपासने ॥
पारिजाततरोः पुष्प+ ंअञ्जरीर्वनिताजनः ।
बिभर्ति यस्य भृत्यानां सोऽप्येषां न महीपतिः ॥
समस्तभूभुजां नाथ उग्रसेनः स तिष्ठतु ।
अद्य निष्कौरवामुर्वीं कृत्वा यास्यामि तां पुरीम् ॥
कर्णं दुर्योधनं द्रोणमद्य भीष्मं सबाह्लिकम् ।
दुःशासनादीन् भूरिं च भूरिश्रवसमेव च ॥
सोमदत्तं शलं भीममर्जुनं सयुधिष्ठिरम् ।
यमजौ कौरवांश्चान्यान् हन्यां साश्वरथद्विपान् ॥
वीरमादाय तं साम्बं सपत्नीकं ततः पुरीम् ।
द्वारकामुग्रसेनादीन् गत्वा द्रक्ष्यामि बान्धवान् ॥
अथवा कौरवादीनां समस्तैः कुरुभिः सह ।
भारावतरणे शीघ्रं देवराजेन चोदितः ॥
भागीरथ्यां क्षिपाम्याशु नगरं नागसाह्वयम् ॥
व्यास उवाच । इत्युक्त्वा क्रोधरक्ताक्षस्तालाङ्कोऽधोमुखं हलम् ।
प्राकारवप्रे विन्यस्य चकर्ष मुशलायुधः ॥
आघूर्णितं तत् सहसा ततो वै हस्तिनापुरम् ।
दृष्ट्वा सङ्क्षुब्धहृदयाश्चुक्रुशुः सर्वकौरवाः ॥
कौरवा ऊचुः । राम राम महाबाहो क्षम्यतां क्षम्यतां त्वया ।
उपसंह्रियतां कोपः प्रसीद मुशलायुध ॥
एष साम्बः सपत्नीकस्तव निर्यातितो बल ।
अविज्ञातप्रभावाणां क्षम्यतामपराधिनाम् ॥
व्यास उवाच । ततो निर्यातयामासुः साम्बं पत्न्या समन्वितम् ।
निष्क्रम्य स्वपुरीं तूर्णं कौरवा मुनिसत्तमाः ॥
भीष्मद्रोणकृपादीनां प्रणम्य वदतां प्रियम् ।
क्षान्तमेव मयेत्याह बलो बलवतां वरः ॥
अद्याप्याघूर्णिताकारं लक्ष्यते तत् पुरं द्विजाः ।
एष प्रभावो रामस्य बलशौर्यवतो द्विजाः ॥
ततस्तु कौरवाः साम्बं सम्पूज्य हलिना सह ।
प्रेषयामासुरुद्वाह+ ।धनभार्यासमन्वितम् ॥
व्यास उवाच । शृणुध्वं मुनयः सर्वे बलस्य बलशालिनः ।
कृतं यद् अन्यद् एवाभूत् तद् अपि श्रूयतां द्विजाः ॥
नरकस्यासुरेन्द्रस्य देवपक्षविरोधिनः ।
सखाभवन् महावीर्यो द्विविदो नाम वानरः ॥
वैरानुबन्धं बलवान् स चकार सुरान् प्रति ॥
द्विविद उवाच । नरकं हतवान् कृष्णो बलदर्पसमन्वितम् ।
करिष्ये सर्वदेवानां तस्माद् एष प्रतिक्रियाम् ॥
व्यास उवाच । यज्ञविध्वंसनं कुर्वन् मर्त्यलोकक्षयं तथा ।
ततो विध्वंसयामास यज्ञान् अज्ञानमोहितः ॥
बिभेद साधुमर्यादां क्षयं चक्रे च देहिनाम् ।
ददाह चपलो देशं पुरग्रामान्तराणि च ॥
क्वचिच्च पर्वतक्षेपाद् ग्रामादीन् समचूर्णयत् ।
शैलान् उत्पाट्य तोयेषु मुमोचाम्बुनिधौ तथा ॥
पुनश्चार्णवमध्यस्थः क्षोभयामास सागरम् ।
तेनातिक्षोभितश्चाब्धिरुद्वेलो जायते द्विजाः ॥
प्लावयंस्तीरजान् ग्रामान् पुरादीन् अतिवेगवान् ।
कामरूपं महारूपं कृत्वा सस्यान्यनेकशः ॥
लुठन् भ्रमणसम्मर्दैः सञ्चूर्णयति वानरः ।
तेन विप्रकृतं सर्वं जगद् एतद् दुरात्मना ॥
निःस्वाध्यायवषट्कारं द्विजाश्चासीत् सुदुःखितम् ।
कदाचिद् रैवतोद्याने पपौ पानं हलायुधः ॥
रेवती च महाभागा तथैवान्या वरस्त्रियः ।
उद्गीयमानो विलसल्+ ।ललनामौलिमध्यगः ॥
रेमे यदुवरश्रेष्ठः कुबेर इव मन्दरे ।
ततः स वानरोऽभ्येत्य गृहीत्वा सीरिणो हलम् ॥
मुशलं च चकारास्य सम्मुखः स विडम्बनाम् ।
तथैव योषितां तासां जहासाभिमुखं कपिः ॥
पानपूर्णांश्च करकांश्चिक्षेपाहत्य वै तदा ।
ततः कोपपरीतात्मा भर्त्सयामास तं बलम् ॥
तथापि तमवज्ञाय चक्रे किलकिलाध्वनिम् ।
ततः समुत्थाय बलो जगृहे मुशलं रुषा ॥
सोऽपि शैलशिलां भीमां जग्राह प्लवगोत्तमः ।
चिक्षेप च स तां क्षिप्तां मुशलेन सहस्रधा ॥
बिभेद यादवश्रेष्ठः सा पपात महीतले ।
अपतन् मुशलं चासौ समुल्लङ्घ्य प्लवङ्गमः ॥
वेगेनायम्य रोषेण बलेनोरस्यताडयत् ।
ततो बलेन कोपेन मुष्टिना मूर्ध्नि ताडितः ॥
पपात रुधिरोद्गारी द्विविदः क्षीणजीवितः ।
पतता तच्छरीरेण गिरेः शृङ्गमशीर्यत ॥
मुनयः शतधा वज्रि+ ।वज्रेणेव हि ताडितम् ।
पुष्पवृष्टिं ततो देवा रामस्योपरि चिक्षिपुः ॥
प्रशशंसुस्तदाभ्येत्य साध्वेतत् ते महत् कृतम् ।
अनेन दुष्टकपिना दैत्यपक्षोपकारिणा ।
जगन् निराकृतं वीर दिष्ट्या स क्षयमागतः ॥
व्यास उवाच । एवंविधान्यनेकानि बलदेवस्य धीमतः ।
कर्माण्यपरिमेयानि शेषस्य धरणीभृतः ॥
व्यास उवाच । एवं दैत्यवधं कृष्णो बलदेवसहायवान् ।
चक्रे दुष्टक्षितीशानां तथैव जगतः कृते ॥
क्षितेश्च भारं भगवान् फाल्गुनेन समं विभुः ।
अवतारयामास हरिः समस्ताक्षौहिणीवधात् ॥
कृत्वा भारावतरणं भुवो हत्वाखिलान् नृपान् ।
शापव्याजेन विप्राणामुपसंहृतवान् कुलम् ॥
उत्सृज्य द्वारकां कृष्णस्त्यक्त्वा मानुष्यमात्मभूः ।
स्वांशो विष्णुमयं स्थानं प्रविवेश पुनर्निजम् ॥
मुनय ऊचुः । स विप्रशापव्याजेन सञ्जह्रे स्वकुलं कथम् ।
कथं च मानुषं देहमुत्ससर्ज जनार्दनः ॥
व्यास उवाच । विश्वामित्रस्तथा कण्वो नारदश्च महामुनिः ।
पिण्डारके महातीर्थे दृष्टा यदुकुमारकैः ॥
ततस्ते यौवनोन्मत्ता भाविकार्यप्रचोदिताः ।
साम्बं जाम्बवतीपुत्रं भूषयित्वा स्त्रियं यथा ।
प्रसृतास्तान् मुनीन् ऊचुः प्रणिपातपुरःसरम् ॥
कुमारा ऊचुः । इयं स्त्री पुत्रकामा तु प्रभो किं जनयिष्यति ॥
व्यास उवाच । दिव्यज्ञानोपपन्नास्ते विप्रलब्धा कुमारकैः ।
शापं ददुस्तदा विप्रास्तेषां नाशाय सुव्रताः ॥
मुनयः कुपिताः प्रोचुर्मुशलं जनयिष्यति ।
येनाखिलकुलोत्सादो यादवानां भविष्यति ॥
इत्युक्तास्तैः कुमारास्त आचचक्षुर्यथातथम् ।
उग्रसेनाय मुशलं जज्ञे साम्बस्य चोदरात् ॥
तद् उग्रसेनो मुशलमयश्चूर्णमकारयत् ।
जज्ञे तच्चैरका चूर्णं प्रक्षिप्तं वै महोदधौ ॥
मुसलस्याथ लौहस्य चूर्णितस्यान्धकैर्द्विजाः ।
खण्डं चूर्णयितुं शेकुर्नैव ते तोमराकृति ॥
तद् अप्यम्बुनिधौ क्षिप्तं मत्स्यो जग्राह जालिभिः ।
घातितस्योदरात् तस्य लुब्धो जग्राह तज्जरा ॥
विज्ञातपरमार्थोऽपि भगवान् मधुसूदनः ।
नैच्छत् तद् अन्यथा कर्तुं विधिना यत् समाहृतम् ॥
देवैश्च प्रहितो दूतः प्रणिपत्याह केशवम् ।
रहस्येवमहं दूतः प्रहितो भगवन् सुरैः ॥
वस्वश्विमरुदादित्य+ ।रुद्रसाध्यादिभिः सह ।
विज्ञापयति वः शक्रस्तद् इदं श्रूयतां प्रभो ॥
देवा ऊचुः । भारावतरणार्थाय वर्षाणामधिकं शतम् ।
भगवान् अवतीर्णोऽत्र त्रिदशैः सम्प्रसादितः ॥
दुर्वृत्ता निहता दैत्या भुवो भारोऽवतारितः ।
त्वया सनाथास्त्रिदशा व्रजन्तु त्रिदिवेशताम् ॥
तद् अतीतं जगन्नाथ वर्षाणामधिकं शतम् ।
इदानीं गम्यतां स्वर्गो भवता यदि रोचते ॥
देवैर्विज्ञापितो देवोऽप्यथात्रैव रतिस्तव ।
तत् स्थीयतां यथाकालमाख्येयमनुजीविभिः ॥
श्रीभगवान् उवाच । यत् त्वमात्थाखिलं दूत वेद्मि चैतद् अहं पुनः ।
प्रारब्ध एव हि मया यादवानामपि क्षयः ॥
भुवो नामातिभारोऽयं यादवैरनिबर्हितैः ।
अवतारं करोम्यस्य सप्तरात्रेण सत्वरः ॥
यथागृहीतं चाम्भोधौ हृत्वाहं द्वारकां पुनः ।
यादवान् उपसंहृत्य यास्यामि त्रिदशालयम् ॥
मनुष्यदेहमुत्सृज्य सङ्कर्षणसहायवान् ।
प्राप्त एवास्मि मन्तव्यो देवेन्द्रेण तथा सुरैः ॥
जरासन्धादयो येऽन्ये निहता भारहेतवः ।
क्षितेस्तेभ्यः स भारो हि यदूनां समधीयत ॥
तद् एतत् सुमहाभारमवतार्य क्षितेरहम् ।
यास्याम्यमरलोकस्य पालनाय ब्रवीहि तान् ॥
व्यास उवाच । इत्युक्तो वासुदेवेन देवदूतः प्रणम्य तम् ।
द्विजाः स दिव्यया गत्या देवराजान्तिकं ययौ ॥
भगवान् अप्यथोत्पातान् दिव्यान् भौमान्तरिक्षगान् ।
ददर्श द्वारकापुर्यां विनाशाय दिवानिशम् ॥
तान् दृष्ट्वा यादवान् आह पश्यध्वमतिदारुणान् ।
महोत्पाताञ् शमायैषां प्रभासं याम मा चिरम् ॥
व्यास उवाच । महाभागवतः प्राह प्रणिपत्योद्धवो हरिम् ॥
उद्धव उवाच । भगवन् यन् मया कार्यं तद् आज्ञापय साम्प्रतम् ।
मन्ये कुलमिदं सर्वं भगवान् संहरिष्यति ।
नाशायास्य निमित्तानि कुलस्याच्युत लक्षये ॥
श्रीभगवान् उवाच । गच्छ त्वं दिव्यया गत्या मत्प्रसादसमुत्थया ।
बदरीमाश्रमं पुण्यं गन्धमादनपर्वते ॥
नरनारायणस्थाने पवित्रितमहीतले ।
मन्मना मत्प्रसादेन तत्र सिद्धिमवाप्स्यसि ॥
अहं स्वर्गं गमिष्यामि उपसंहृत्य वै कुलम् ।
द्वारकां च मया त्यक्तां समुद्रः प्लावयिष्यति ॥
व्यास उवाच । इत्युक्तः प्रणिपत्यैनं जगाम स तदोद्धवः ।
नरनारायणस्थानं केशवेनानुमोदितः ॥
ततस्ते यादवाः सर्वे रथान् आरुह्य शीघ्रगान् ।
प्रभासं प्रययुः सार्धं कृष्णरामादिभिर्द्विजाः ॥
प्राप्य प्रभासं प्रयता प्रीतास्ते कुक्कुरान्धकाः ।
चक्रुस्तत्र सुरापानं वासुदेवानुमोदिताः ॥
पिबतां तत्र वै तेषां सङ्घर्षेण परस्परम् ।
यादवानां ततो जज्ञे कलहाग्निः क्षयावहः ॥
जघ्नुः परस्परं ते तु शस्त्रैर्दैवबलात् कृताः ।
क्षीणशस्त्रास्तु जगृहुः प्रत्यासन्नामथैरकाम् ॥
एरका तु गृहीता तैर्वज्रभूतेव लक्ष्यते ।
तया परस्परं जघ्नुः सम्प्रहारैः सुदारुणैः ॥
प्रद्युम्नसाम्बप्रमुखाः कृतवर्माथ सात्यकिः ।
अनिरुद्धादयश्चान्ये पृथुर्विपृथुरेव च ॥
चारुवर्मा सुचारुश्च तथाक्रूरादयो द्विजाः ।
एरकारूपिभिर्वज्रैस्ते निजघ्नुः परस्परम् ॥
निवारयामास हरिर्यादवास्ते च केशवम् ।
सहायं मेनिरे प्राप्तं ते निजघ्नुः परस्परम् ॥
कृष्णोऽपि कुपितस्तेषामेरकामुष्टिमाददे ।
वधाय तेषां मुशलं मुष्टिलोहमभूत् तदा ॥
जघान तेन निःशेषान् आततायी स यादवान् ।
जघ्नुश्च सहसाभ्येत्य तथान्ये तु परस्परम् ॥
ततश्चार्णवमध्येन जैत्रोऽसौ चक्रिणो रथः ।
पश्यतो दारुकस्याशु हृतोऽश्वैर्द्विजसत्तमाः ॥
चक्रं गदा तथा शार्ङ्गं तूणौ शङ्खोऽसिरेव च ।
प्रदक्षिणं ततः कृत्वा जग्मुरादित्यवर्त्मना ॥
क्षणमात्रेण वै तत्र यादवानामभूत् क्षयः ।
ऋते कृष्णं महाबाहुं दारुकं च द्विजोत्तमाः ॥
चङ्क्रम्यमाणौ तौ रामं वृक्षमूलकृतासनम् ।
ददृशाते मुखाच्चास्य निष्क्रामन्तं महोरगम् ॥
निष्क्रम्य स मुखात् तस्य महाभोगो भुजङ्गमः ।
प्रयातश्चार्णवं सिद्धैः पूज्यमानस्तथोरगैः ॥
तमर्घ्यमादाय तदा जलधिः सम्मुखं ययौ ।
प्रविवेश च तत्तोयं पूजितः पन्नगोत्तमैः ।
दृष्ट्वा बलस्य निर्याणं दारुकं प्राह केशवः ॥
श्रीभगवान् उवाच । इदं सर्वं त्वमाचक्ष्व वसुदेवोग्रसेनयोः ।
निर्याणं बलदेवस्य यादवानां तथा क्षयम् ॥
योगे स्थित्वाहमप्येतत् परित्यज्य कलेवरम् ।
वाच्यश्च द्वारकावासी जनः सर्वस्तथाहुकः ॥
यथेमां नगरीं सर्वां समुद्रः प्लावयिष्यति ।
तस्माद् रथैः सुसज्जैस्तु प्रतीक्ष्यो ह्यर्जुनागमः ॥
न स्थेयं द्वारकामध्ये निष्क्रान्ते तत्र पाण्डवे ।
तेनैव सह गन्तव्यं यत्र याति स कौरवः ॥
गत्वा च ब्रूहि कौन्तेयमर्जुनं वचनं मम ।
पालनीयस्त्वया शक्त्या जनोऽयं मत्परिग्रहः ॥
इत्यर्जुनेन सहितो द्वारवत्यां भवाञ् जनम् ।
गृहीत्वा यातु वज्रश्च यदुराजो भविष्यति ॥
व्यास उवाच । इत्युक्तो दारुकः कृष्णं प्रणिपत्य पुनः पुनः ।
प्रदक्षिणं च बहुशः कृत्वा प्रायाद् यथोदितम् ॥
स च गत्वा तथा चक्रे द्वारकायां तथार्जुनम् ।
आनिनाय महाबुद्धिं वज्रं चक्रे तथा नृपम् ॥
भगवान् अपि गोविन्दो वासुदेवात्मकं परम् ।
ब्रह्मात्मनि समारोप्य सर्वभूतेष्वधारयत् ॥
स मानयन् द्विजवचो दुर्वासा यद् उवाच ह ।
योगयुक्तोऽभवत् पादं कृत्वा जानुनि सत्तमाः ॥
सम्प्राप्तो वै जरा नाम तदा तत्र स लुब्धकः ।
मुशलशेषलोहस्य सायकं धारयन् परम् ॥
स तत्पादं मृगाकारं समवेक्ष्य व्यवस्थितः ।
ततो विव्याध तेनैव तोमरेण द्विजोत्तमाः ॥
गतश्च ददृशे तत्र चतुर्बाहुधरं नरम् ।
प्रणिपत्याह चैवैनं प्रसीदेति पुनः पुनः ॥
अजानता कृतमिदं मया हरिणशङ्कया ।
क्षम्यतामात्मपापेन दग्धं मा दग्धुमर्हसि ॥
व्यास उवाच । ततस्तं भगवान् आह नास्ति ते भयमण्वपि ।
गच्छ त्वं मत्प्रसादेन लुब्ध स्वर्गेश्वरास्पदम् ॥
व्यास उवाच । विमानमागतं सद्यस्तद्वाक्यसमनन्तरम् ।
आरुह्य प्रययौ स्वर्गं लुब्धकस्तत्प्रसादतः ॥
गते तस्मिन् स भगवान् संयोज्यात्मानमात्मनि ।
ब्रह्मभूतेऽव्ययेऽचिन्त्ये वासुदेवमयेऽमले ॥
अजन्मन्यजरेऽनाशिन्यप्रमेयेऽखिलात्मनि ।
त्यक्त्वा स मानुषं देहमवाप त्रिविधां गतिम् ॥
व्यास उवाच । अर्जुनोऽपि तदान्विष्य कृष्णरामकलेवरे ।
संस्कारं लम्भयामास तथान्येषामनुक्रमात् ॥
अष्टौ महिष्यः कथिता रुक्मिणीप्रमुखास्तु याः ।
उपगृह्य हरेर्देहं विविशुस्ता हुताशनम् ॥
रेवती चैव रामस्य देहमाश्लिष्य सत्तमाः ।
विवेश ज्वलितं वह्निं तत्सङ्गाह्लादशीतलम् ॥
उग्रसेनस्तु तच्छ्रुत्वा तथैवानकदुन्दुभिः ।
देवकी रोहिणी चैव विविशुर्जातवेदसम् ॥
ततोऽर्जुनः प्रेतकार्यं कृत्वा तेषां यथाविधि ।
निश्चक्राम जनं सर्वं गृहीत्वा वज्रमेव च ॥
द्वारवत्या विनिष्क्रान्ताः कृष्णपत्न्यः सहस्रशः ।
वज्रं जनं च कौन्तेयः पालयञ् शनकैर्ययौ ॥
सभा सुधर्मा कृष्णेन मर्त्यलोके समाहृता ।
स्वर्गं जगाम भो विप्राः पारिजातश्च पादपः ॥
यस्मिन् दिने हरिर्यातो दिवं सन्त्यज्य मेदिनीम् ।
तस्मिन् दिनेऽवतीर्णोऽयं कालकायः कलिः किल ॥
प्लावयामास तां शून्यां द्वारकां च महोदधिः ।
यदुश्रेष्ठगृहं त्वेकं नाप्लावयत सागरः ॥
नातिक्रामति भो विप्रास्तद् अद्यापि महोदधिः ।
नित्यं संनिहितस्तत्र भगवान् केशवो यतः ॥
तद् अतीव महापुण्यं सर्वपातकनाशनम् ।
विष्णुक्रीडान्वितं स्थानं दृष्ट्वा पापात् प्रमुच्यते ॥
पार्थः पञ्चनदे देशे बहुधान्यधनान्विते ।
चकार वासं सर्वस्य जनस्य मुनिसत्तमाः ॥
ततो लोभः समभवत् पार्थेनैकेन धन्विना ।
दृष्ट्वा स्त्रियो नीयमाना दस्यूनां निहतेश्वराः ॥
ततस्ते पापकर्माणो लोभोपहतचेतसः ।
आभीरा मन्त्रयामासुः समेत्यात्यन्तदुर्मदाः ॥
आभीरा ऊचुः । अयमेकोऽर्जुनो धन्वी स्त्रीजनं निहतेश्वरम् ।
नयत्यस्मान् अतिक्रम्य धिग् एतत् क्रियतां बलम् ॥
हत्वा गर्वसमारूढो भीष्मद्रोणजयद्रथान् ।
कर्णादींश्च न जानाति बलं ग्रामनिवासिनाम् ॥
बलज्येष्ठान् नरान् अन्यान् ग्राम्यांश्चैव विशेषतः ।
सर्वान् एवावजानाति किं वो बहुभिरुत्तरैः ॥
व्यास उवाच । ततो यष्टिप्रहरणा दस्यवो लोष्टहारिणः ।
सहस्रशोऽभ्यधावन्त तं जनं निहतेश्वरम् ।
ततो निवृत्तः कौन्तेयः प्राहाभीरान् हसन्न् इव ॥
अर्जुन उवाच । निवर्तध्वमधर्मज्ञा यदीतो न मुमूर्षवः ॥
व्यास उवाच । अवज्ञाय वचस्तस्य जगृहुस्ते तदा धनम् ।
स्त्रीजनं चापि कौन्तेयाद् विष्वक्सेनपरिग्रहम् ॥
ततोऽर्जुनो धनुर्दिव्यं गाण्डीवमजरं युधि ।
आरोपयितुमारेभे न शशाक स वीर्यवान् ॥
चकार सज्जं कृच्छ्रात् तु तद् अभूच्छिथिलं पुनः ।
न सस्मार तथास्त्राणि चिन्तयन्न् अपि पाण्डवः ॥
शरान् मुमोच चैतेषु पार्थः शेषान् स हर्षितः ।
न भेदं ते परं चक्रुरस्ता गाण्डीवधन्वना ॥
वह्निना चाक्षया दत्ताः शरास्तेऽपि क्षयं ययुः ।
युध्यतः सह गोपालैरर्जुनस्याभवत् क्षयः ॥
अचिन्तयत् तु कौन्तेयः कृष्णस्यैव हि तद् बलम् ।
यन् मया शरसङ्घातैः सबला भूभृतो जिताः ॥
मिषतः पाण्डुपुत्रस्य ततस्ताः प्रमदोत्तमाः ।
अपाकृष्यन्त चाभीरैः कामाच्चान्याः प्रवव्रजुः ॥
ततः शरेषु क्षीणेषु धनुष्कोट्या धनञ्जयः ।
जघान दस्यूंस्ते चास्य प्रहाराञ् जहसुर्द्विजाः ॥
पश्यतस्त्वेव पार्थस्य वृष्ण्यन्धकवरस्त्रियः ।
जग्मुरादाय ते म्लेच्छाः समन्तान् मुनिसत्तमाः ॥
ततः स दुःखितो जिष्णुः कष्टं कष्टमिति ब्रुवन् ।
अहो भगवता तेन मुक्तोऽस्मीति रुरोद वै ॥
अर्जुन उवाच । तद् धनुस्तानि चास्त्राणि स रथस्ते च वाजिनः ।
सर्वमेकपदे नष्टं दानमश्रोत्रिये यथा ॥
अहो चाति बलं दैवं विना तेन महात्मना ।
यद् असामर्थ्ययुक्तोऽहं नीचैर्नीतः पराभवम् ॥
तौ बाहू स च मे मुष्टिः स्थानं तत् सोऽस्मि चार्जुनः ।
पुण्येनेव विना तेन गतं सर्वमसारताम् ॥
ममार्जुनत्वं भीमस्य भीमत्वं तत्कृतं ध्रुवम् ।
विना तेन यद् आभीरैर्जितोऽहं कथमन्यथा ॥
व्यास उवाच । इत्थं वदन् ययौ जिष्णुरिन्द्रप्रस्थं पुरोत्तमम् ।
चकार तत्र राजानं वज्रं यादवनन्दनम् ॥
स ददर्श ततो व्यासं फाल्गुनः काननाश्रयम् ।
तमुपेत्य महाभागं विनयेनाभ्यवादयत् ॥
तं वन्दमानं चरणाववलोक्य सुनिश्चितम् ।
उवाच पार्थं विच्छायः कथमत्यन्तमीदृशः ॥
अजारजोनुगमनं ब्रह्महत्याथवा कृता ।
जयाशाभङ्गदुःखी वा भ्रष्टच्छायोऽसि साम्प्रतम् ॥
सान्तानिकादयो वा ते याचमाना निराकृताः ।
अगम्यस्त्रीरतिर्वापि तेनासि विगतप्रभः ॥
भुङ्क्ते प्रदाय विप्रेभ्यो मिष्टमेकमथो भवान् ।
किं वा कृपणवित्तानि हृतानि भवतार्जुन ॥
कच्चिन् न सूर्यवातस्य गोचरत्वं गतोऽर्जुन ।
दुष्टचक्षुर्हतो वापि निःश्रीकः कथमन्यथा ॥
स्पृष्टो नखाम्भसा वापि घटाम्भःप्रोक्षितोऽपि वा ।
तेनातीवासि विच्छायो न्यूनैर्वा युधि निर्जितः ॥
व्यास उवाच । ततः पार्थो विनिःश्वस्य श्रूयतां भगवन्न् इति ।
प्रोक्तो यथावद् आचष्ट विप्रा आत्मपराभवम् ॥
अर्जुन उवाच । यद् बलं यच्च नस्तेजो यद् वीर्यं यत् पराक्रमः ।
या श्रीश्छाया च नः सोऽस्मान् परित्यज्य हरिर्गतः ॥
इतरेणेव महता स्मितपूर्वाभिभाषिणा ।
हीना वयं मुने तेन जातास्तृणमया इव ॥
अस्त्राणां सायकानां च गाण्डीवस्य तथा मम ।
सारता याभवन् मूर्ता स गतः पुरुषोत्तमः ॥
यस्यावलोकनाद् अस्माञ् श्रीर्जयः सम्पद् उन्नतिः ।
न तत्याज स गोविन्दस्त्यक्त्वास्मान् भगवान् गतः ॥
भीष्मद्रोणाङ्गराजाद्यास्तथा दुर्योधनादयः ।
यत्प्रभावेन निर्दग्धाः स कृष्णस्त्यक्तवान् भुवम् ॥
निर्यौवना हतश्रीका भ्रष्टच्छायेव मे मही ।
विभाति तात नैकोऽहं विरहे तस्य चक्रिणः ॥
यस्यानुभावाद् भीष्माद्यैर्मय्यग्नौ शलभायितम् ।
विना तेनाद्य कृष्णेन गोपालैरस्मि निर्जितः ॥
गाण्डीवं त्रिषु लोकेषु ख्यातं यद् अनुभावतः ।
मम तेन विनाभीरैर्लगुडैस्तु तिरस्कृतम् ॥
स्त्रीसहस्राण्यनेकानि ह्यनाथानि महामुने ।
यततो मम नीतानि दस्युभिर्लगुडायुधैः ॥
आनीयमानमाभीरैः सर्वं कृष्णावरोधनम् ।
हृतं यष्टिप्रहरणैः परिभूय बलं मम ॥
निःश्रीकता न मे चित्रं यज्जीवामि तद् अद्भुतम् ।
नीचावमानपङ्काङ्की निर्लज्जोऽस्मि पितामह ॥
व्यास उवाच । श्रुत्वाहं तस्य तद् वाक्यमब्रवं द्विजसत्तमाः ।
दुःखितस्य च दीनस्य पाण्डवस्य महात्मनः ॥
अलं ते व्रीडया पार्थ न त्वं शोचितुमर्हसि ।
अवेहि सर्वभूतेषु कालस्य गतिरीदृशी ॥
कालो भवाय भूतानामभवाय च पाण्डव ।
कालमूलमिदं ज्ञात्वा कुरु स्थैर्यमतोऽर्जुन ॥
नद्यः समुद्रा गिरयः सकला च वसुन्धरा ।
देवा मनुष्याः पशवस्तरवश्च सरीसृपाः ॥
सृष्टाः कालेन कालेन पुनर्यास्यन्ति सङ्क्षयम् ।
कालात्मकमिदं सर्वं ज्ञात्वा शममवाप्नुहि ॥
यथात्थ कृष्णमाहात्म्यं तत् तथैव धनञ्जय ।
भारावतारकार्यार्थमवतीर्णः स मेदिनीम् ॥
भाराक्रान्ता धरा याता देवानां संनिधौ पुरा ।
तदर्थमवतीर्णोऽसौ कामरूपी जनार्दनः ॥
तच्च निष्पादितं कार्यमशेषा भूभृतो हताः ।
वृष्ण्यन्धककुलं सर्वं तथा पार्थोपसंहृतम् ॥
न किञ्चिद् अन्यत् कर्तव्यमस्य भूमितलेऽर्जुन ।
ततो गतः स भगवान् कृतकृत्यो यथेच्छया ॥
सृष्टिं सर्गे करोत्येष देवदेवः स्थितिं स्थितौ ।
अन्ते तापसमर्थोऽयं साम्प्रतं वै यथा कृतम् ॥
तस्मात् पार्थ न सन्तापस्त्वया कार्यः पराभवात् ।
भवन्ति भवकालेषु पुरुषाणां पराक्रमाः ॥
यतस्त्वयैकेन हता भीष्मद्रोणादयो नृपाः ।
तेषामर्जुन कालोत्थः किं न्यूनाभिभवो न सः ॥
विष्णोस्तस्यानुभावेन यथा तेषां पराभवः ।
त्वत्तस्तथैव भवतो दस्युभ्योऽन्ते तदुद्भवः ॥
स देवोऽन्यशरीराणि समाविश्य जगत्स्थितिम् ।
करोति सर्वभूतानां नाशं चान्ते जगत्पतिः ॥
भवोद्भवे च कौन्तेय सहायस्ते जनार्दनः ।
भवान्ते त्वद्विपक्षास्ते केशवेनावलोकिताः ॥
कः श्रद्दध्यात् सगाङ्गेयान् हन्यास्त्वं सर्वकौरवान् ।
आभीरेभ्यश्च भवतः कः श्रद्दध्यात् पराभवम् ॥
पार्थैतत् सर्वभूतेषु हरेर्लीलाविचेष्टितम् ।
त्वया यत् कौरवा ध्वस्ता यद् आभीरैर्भवाञ् जितः ॥
गृहीता दस्युभिर्यच्च रक्षिता भवता स्त्रियः ।
तद् अप्यहं यथावृत्तं कथयामि तवार्जुन ॥
अष्टावक्रः पुरा विप्र उदवासरतोऽभवत् ।
बहून् वर्षगणान् पार्थ गृणन् ब्रह्म सनातनम् ॥
जितेष्वसुरसङ्घेषु मेरुपृष्ठे महोत्सवः ।
बभूव तत्र गच्छन्त्यो ददृशुस्तं सुरस्त्रियः ॥
रम्भातिलोत्तमाद्याश्च शतशोऽथ सहस्रशः ।
तुष्टुवुस्तं महात्मानं प्रशशंसुश्च पाण्डव ॥
आकण्ठमग्नं सलिले जटाभारधरं मुनिम् ।
विनयावनताश्चैव प्रणेमुः स्तोत्रतत्पराः ॥
यथा यथा प्रसन्नोऽभूत् तुष्टुवुस्तं तथा तथा ।
सर्वास्ताः कौरवश्रेष्ठ वरिष्ठं तं द्विजन्मनाम् ॥
अष्टावक्र उवाच । प्रसन्नोऽहं महाभागा भवतीनां यद् इष्यते ।
मत्तस्तद् व्रियतां सर्वं प्रदास्याम्यपि दुर्लभम् ॥
व्यास उवाच । रम्भातिलोत्तमाद्याश्च दिव्याश्चाप्सरसोऽब्रुवन् ॥
अप्सरस ऊचुः । प्रसन्ने त्वय्यसम्प्राप्तं किमस्माकमिति द्विजाः ॥
इतरास्त्वब्रुवन् विप्र प्रसन्नो भगवन् यदि ।
तद् इच्छामः पतिं प्राप्तुं विप्रेन्द्र पुरुषोत्तमम् ॥
व्यास उवाच । एवं भविष्यतीत्युक्त्वा उत्ततार जलान् मुनिः ।
तमुत्तीर्णं च ददृशुर्विरूपं वक्रमष्टधा ॥
तं दृष्ट्वा गूहमानानां यासां हासः स्फुटोऽभवत् ।
ताः शशाप मुनिः कोपमवाप्य कुरुनन्दन ॥
अष्टावक्र उवाच । यस्माद् विरूपरूपं मां मत्वा हासावमानना ।
भवतीभिः कृता तस्माद् एष शापं ददामि वः ॥
मत्प्रसादेन भर्तारं लब्ध्वा तु पुरुषोत्तमम् ।
मच्छापोपहताः सर्वा दस्युहस्तं गमिष्यथ ॥
व्यास उवाच । इत्युदीरितमाकर्ण्य मुनिस्ताभिः प्रसादितः ।
पुनः सुरेन्द्रलोकं वै प्राह भूयो गमिष्यथ ॥
एवं तस्य मुनेः शापाद् अष्टावक्रस्य केशवम् ।
भर्तारं प्राप्य ताः प्राप्ता दस्युहस्तं वराङ्गनाः ॥
तत् त्वया नात्र कर्तव्यः शोकोऽल्पोऽपि हि पाण्डव ।
तेनैवाखिलनाथेन सर्वं तद् उपसंहृतम् ॥
भवतां चोपसंहारमासन्नं तेन कुर्वता ।
बलं तेजस्तथा वीर्यं माहात्म्यं चोपसंहृतम् ॥
जातस्य नियतो मृत्युः पतनं च तथोन्नतेः ।
विप्रयोगावसानं तु संयोगः सञ्चयः क्षयः ॥
विज्ञाय न बुधाः शोकं न हर्षमुपयान्ति ये ।
तेषामेवेतरे चेष्टां शिक्षन्तः सन्ति तादृशाः ॥
तस्मात् त्वया नरश्रेष्ठ ज्ञात्वैतद् भ्रातृभिः सह ।
परित्यज्याखिलं राज्यं गन्तव्यं तपसे वनम् ॥
तद् गच्छ धर्मराजाय निवेद्यैतद् वचो मम ।
परश्वो भ्रातृभिः सार्धं गतिं वीर यथा कुरु ॥
व्यास उवाच । इत्युक्तो धर्मराजं तु समभ्येत्य तथोक्तवान् ।
दृष्टं चैवानुभूतं वा कथितं तद् अशेषतः ॥
व्यासवाक्यं च ते सर्वे श्रुत्वार्जुनसमीरितम् ।
राज्ये परीक्षितं कृत्वा ययुः पाण्डुसुता वनम् ॥
इत्येवं वो मुनिश्रेष्ठा विस्तरेण मयोदितम् ।
जातस्य च यदोर्वंशे वासुदेवस्य चेष्टितम् ॥
मुनय ऊचुः । अहो कृष्णस्य माहात्म्यमद्भुतं चातिमानुषम् ।
रामस्य च मुनिश्रेष्ठ त्वयोक्तं भुवि दुर्लभम् ॥
न तृप्तिमधिगच्छामः शृण्वन्तो भगवत्कथाम् ।
तस्माद् ब्रूहि महाभाग भूयो देवस्य चेष्टितम् ॥
प्रादुर्भावः पुराणेषु विष्णोरमिततेजसः ।
सतां कथयतामेव वराह इति नः श्रुतम् ॥
न जानीमोऽस्य चरितं न विधिं न च विस्तरम् ।
न कर्मगुणसद्भावं न हेतुत्वमनीषितम् ॥
किमात्मको वराहोऽसौ का मूर्तिः का च देवता ।
किमाचारप्रभावो वा किं वा तेन तदा कृतम् ॥
यज्ञार्थे समवेतानां मिषतां च द्विजन्मनाम् ।
महावराहचरितं सर्वलोकसुखावहम् ॥
यथा नारायणो ब्रह्मन् वाराहं रूपमास्थितः ।
दंष्ट्रया गां समुद्रस्थामुज्जहारारिमर्दनः ॥
विस्तरेणैव कर्माणि सर्वाणि रिपुघातिनः ।
श्रोतुं नो वर्तते बुद्धिर्हरेः कृष्णस्य धीमतः ॥
कर्मणामानुपूर्व्या च प्रादुर्भावाश्च ये विभो ।
या वास्य प्रकृतिर्ब्रह्मंस्ताश्चाख्यातुं त्वमर्हसि ॥
व्यास उवाच । प्रश्नभारो महान् एष भवद्भिः समुदाहृतः ।
यथाशक्त्या तु वक्ष्यामि श्रूयतां वैष्णवं यशः ॥
विष्णोः प्रभावश्रवणे दिष्ट्या वो मतिरुत्थिता ।
तस्माद् विष्णोः समस्ता वै शृणुध्वं याः प्रवृत्तयः ॥
सहस्रास्यं सहस्राक्षं सहस्रचरणं च यम् ।
सहस्रशिरसं देवं सहस्रकरमव्ययम् ॥
सहस्रजिह्वं भास्वन्तं सहस्रमुकुटं प्रभुम् ।
सहस्रदं सहस्रादिं सहस्रभुजमव्ययम् ॥
हवनं सवनं चैव होतारं हव्यमेव च ।
पात्राणि च पवित्राणि वेदिं दीक्षां समित् स्रुवम् ॥
स्रुक्सोमसूर्यमुशलं प्रोक्षणीं दक्षिणायनम् ।
अध्वर्युं सामगं विप्रं सदस्यं सदनं सदः ॥
यूपं चक्रं ध्रुवां दर्वीं चरूंश्चोलूखलानि च ।
प्राग्वंशं यज्ञभूमिं च होतारं च परं च यत् ॥
ह्रस्वाण्यतिप्रमाणानि स्थावराणि चराणि च ।
प्रायश्चित्तानि वार्घ्यं च स्थण्डिलानि कुशास्तथा ॥
मन्त्रयज्ञवहं वह्निं भागं भागवहं च यत् ।
अग्रासिनं सोमभुजं हुतार्चिषमुदायुधम् ॥
आहुर्वेदविदो विप्रा यं यज्ञे शाश्वतं प्रभुम् ।
तस्य विष्णोः सुरेशस्य श्रीवत्साङ्कस्य धीमतः ॥
प्रादुर्भावसहस्राणि समतीतान्यनेकशः ।
भूयश्चैव भविष्यन्ति ह्येवमाह पितामहः ॥
यत् पृच्छध्वं महाभागा दिव्यां पुण्यामिमां कथाम् ।
प्रादुर्भावाश्रितां विष्णोः सर्वपापहरां शिवाम् ॥
शृणुध्वं तां महाभागास्तद्गतेनान्तरात्मना ।
प्रवक्ष्याम्यानुपूर्व्येण यत् पृच्छध्वं ममानघाः ॥
वासुदेवस्य माहात्म्यं चरितं च महामतेः ।
हितार्थं सुरमर्त्यानां लोकानां प्रभवाय च ॥
बहुशः सर्वभूतात्मा प्रादुर्भवति वीर्यवान् ।
प्रादुर्भावांश्च वक्ष्यामि पुण्यान् दिव्यान् गुणान्वितान् ॥
सुप्तो युगसहस्रं यः प्रादुर्भवति कार्यतः ।
पूर्णे युगसहस्रेऽथ देवदेवो जगत्पतिः ॥
ब्रह्मा च कपिलश्चैव त्र्यम्बकस्त्रिदशास्तथा ।
देवाः सप्तर्षयश्चैव नागाश्चाप्सरसस्तथा ॥
सनत्कुमारश्च महानुभावो ।
मनुर्महात्मा भगवान् प्रजाकरः ।
पुराणदेवोऽथ पुराणि चक्रे ।
प्रदीप्तवैश्वानरतुल्यतेजाः ॥
योऽसौ चार्णवमध्यस्थो नष्टे स्थावरजङ्गमे ।
नष्टे देवासुरनरे प्रनष्टोरगराक्षसे ॥
योद्धुकामौ दुराधर्षौ तावुभौ मधुकैटभौ ।
हतौ भगवता तेन तयोर्दत्त्वामितं वरम् ॥
पुरा कमलनाभस्य स्वपतः सागराम्भसि ।
पुष्करे तत्र सम्भूता देवाः सर्षिगणास्तथा ॥
एष पौष्करको नाम प्रादुर्भावो महात्मनः ।
पुराणं कथ्यते यत्र देवश्रुतिसमाहितम् ॥
वाराहस्तु श्रुतिमुखः प्रादुर्भावो महात्मनः ।
यत्र विष्णुः सुरश्रेष्ठो वाराहं रूपमास्थितः ॥
वेदपादो यूपदंष्ट्रः क्रतुदन्तश्चितीमुखः ।
अग्निजिह्वो दर्भरोमा ब्रह्मशीर्षो महातपाः ॥
अहोरात्रेक्षणो दिव्यो वेदाङ्गः श्रुतिभूषणः ।
आज्यनासः स्रुवतुण्डः सामघोषस्वरो महान् ॥
सत्यधर्ममयः श्रीमान् क्रमविक्रमसत्कृतः ।
प्रायश्चित्तनखो घोरः पशुजानुर्मुखाकृतिः ॥
उद्गतान्त्रो होमलिङ्गो बीजौषधिमहाफलः ।
वाद्यन्तरात्मा मन्त्रस्फिग् विकृतः सोमशोणितः ॥
वेदिस्कन्धो हविर्गन्धो हव्यकव्यातिवेगवान् ।
प्राग्वंशकायो द्युतिमान् नानादीक्षाभिरन्वितः ॥
दक्षिणाहृदयो योगी महासत्त्रमयो महान् ।
उपाकर्माष्टरुचकः प्रवर्गावर्तभूषणः ॥
नानाच्छन्दोगतिपथो गुह्योपनिषदासनः ।
छायापत्नीसहायोऽसौ मणिशृङ्ग इवोत्थितः ॥
महीं सागरपर्यन्तां सशैलवनकाननाम् ।
एकार्णवजलभ्रष्टामेकार्णवगतः प्रभुः ॥
दंष्ट्रया यः समुद्धृत्य लोकानां हितकाम्यया ।
सहस्रशीर्षो लोकादिश्चकार जगतीं पुनः ॥
एवं यज्ञवराहेण भूत्वा भूतहितार्थिना ।
उद्धृता पृथिवी देवी सागराम्बुधरा पुरा ॥
वाराह एष कथितो नारसिंहस्ततो द्विजाः ।
यत्र भूत्वा मृगेन्द्रेण हिरण्यकशिपुर्हतः ॥
पुरा कृतयुगे नाम सुरारिर्बलदर्पितः ।
दैत्यानामादिपुरुषश्चकार सुमहत् तपः ॥
दश वर्षसहस्राणि शतानि दश पञ्च च ।
जपोपवासनिरतस्तस्थौ मौनव्रतस्थितः ॥
ततः शमदमाभ्यां च ब्रह्मचर्येण चैव हि ।
प्रीतोऽभवत् ततस्तस्य तपसा नियमेन च ॥
तं वै स्वयम्भूर्भगवान् स्वयमागम्य भो द्विजाः ।
विमानेनार्कवर्णेन हंसयुक्तेन भास्वता ॥
आदित्यैर्वसुभिः सार्धं मरुद्भिर्दैवतैस्तथा ।
रुद्रैर्विश्वसहायैश्च यक्षराक्षसकिंनरैः ॥
दिशाभिः प्रदिशाभिश्च नदीभिः सागरैस्तथा ।
नक्षत्रैश्च मुहूर्तैश्च खेचरैश्च महाग्रहैः ॥
देवर्षिभिस्तपोवृद्धैः सिद्धैर्विद्वद्भिरेव च ।
राजर्षिभिः पुण्यतमैर्गन्धर्वैरप्सरोगणैः ॥
चराचरगुरुः श्रीमान् वृतः सर्वैः सुरैस्तथा ।
ब्रह्मा ब्रह्मविदां श्रेष्ठो दैत्यं वचनमब्रवीत् ॥
ब्रह्मोवाच । प्रीतोऽस्मि तव भक्तस्य तपसानेन सुव्रत ।
वरं वरय भद्रं ते यथेष्टं काममाप्नुहि ॥
हिरण्यकशिपुरुवाच । न देवासुरगन्धर्वा न यक्षोरगराक्षसाः ।
ऋषयो वाथ मां शापैः क्रुद्धा लोकपितामह ॥
शपेयुस्तपसा युक्ता वर एष वृतो मया ।
न शस्त्रेण न वास्त्रेण गिरिणा पादपेन वा ॥
न शुष्केण न चार्द्रेण न चैवोर्ध्वं न चाप्यधः ।
पाणिप्रहारेणैकेन सभृत्यबलवाहनम् ॥
यो मां नाशयितुं शक्तः स मे मृत्युर्भविष्यति ।
भवेयमहमेवार्कः सोमो वायुर्हुताशनः ॥
सलिलं चान्तरिक्षं च आकाशं चैव सर्वशः ।
अहं क्रोधश्च कामश्च वरुणो वासवो यमः ।
धनदश्च धनाध्यक्षो यक्षः किम्पुरुषाधिपः ॥
ब्रह्मोवाच । एते दिव्या वरास्तात मया दत्तास्तवाद्भुताः ।
सर्वान् कामान् इमांस्तात प्राप्स्यसि त्वं न संशयः ॥
व्यास उवाच । एवमुक्त्वा तु भगवाञ् जगामाशु पितामहः ।
वैराजं ब्रह्मसदनं ब्रह्मर्षिगणसेवितम् ॥
ततो देवाश्च नागाश्च गन्धर्वा मुनयस्तथा ।
वरप्रदानं श्रुत्वैव पितामहमुपस्थिताः ॥
देवा ऊचुः । वरेणानेन भगवन् बाधिष्यति स नोऽसुरः ।
तत् प्रसीदाशु भगवन् वधोऽप्यस्य विचिन्त्यताम् ॥
भगवन् सर्वभूतानां स्वयम्भूरादिकृत् प्रभुः ।
स्रष्टा च हव्यकव्यानामव्यक्तं प्रकृतिर्ध्रुवम् ॥
व्यास उवाच । ततो लोकहितं वाक्यं श्रुत्वा देवः प्रजापतिः ।
प्रोवाच भगवान् वाक्यं सर्वदेवगणांस्तथा ॥
ब्रह्मोवाच । अवश्यं त्रिदशास्तेन प्राप्तव्यं तपसः फलम् ।
तपसोऽन्ते च भगवान् वधं विष्णुः करिष्यति ॥
व्यास उवाच । एतच्छ्रुत्वा सुराः सर्वे वाक्यं पङ्कजजन्मनः ।
स्वानि स्थानानि दिव्यानि जग्मुस्ते वै मुदान्विताः ॥
लब्धमात्रे वरे चापि सर्वाः सोऽबाधत प्रजाः ।
हिरण्यकशिपुर्दैत्यो वरदानेन दर्पितः ॥
आश्रमेषु महाभागान् मुनीन् वै संशितव्रतान् ।
सत्यधर्मरतान् दान्तांस्तदा धर्षितवांस्तथा ॥
त्रिदिवस्थांस्तथा देवान् पराजित्य महाबलः ।
त्रैलोक्यं वशमानीय स्वर्गे वसति सोऽसुरः ॥
यदा वरमदोन्मत्तो विचरन् दानवो भुवि ।
यज्ञीयान् अकरोद् दैत्यान् अयज्ञीयाश्च देवताः ॥
आदित्या वसवः साध्या विश्वे च मरुतस्तथा ।
शरण्यं शरणं विष्णुमुपतस्थुर्महाबलम् ॥
देवब्रह्ममयं यज्ञं ब्रह्मदेवं सनातनम् ।
भूतं भव्यं भविष्यं च प्रभुं लोकनमस्कृतम् ।
नारायणं विभुं देवं शरण्यं शरणं गताः ॥
देवा ऊचुः । त्रायस्व नोऽद्य देवेश हिरण्यकशिपोर्भयात् ।
त्वं हि नः परमो देवस्त्वं हि नः परमो गुरुः ॥
त्वं हि नः परमो धाता ब्रह्मादीनां सुरोत्तम ।
उत्फुल्लामलपत्त्राक्ष शत्रुपक्षक्षयङ्कर ।
क्षयाय दितिवंशस्य शरणं त्वं भवस्व नः ॥
वासुदेव उवाच । भयं त्यजध्वममरा अभयं वो ददाम्यहम् ।
तथैव त्रिदिवं देवाः प्रतिलप्स्यथ मा चिरम् ॥
एषोऽहं सगणं दैत्यं वरदानेन दर्पितम् ।
अवध्यममरेन्द्राणां दानवेन्द्रं निहन्मि तम् ॥
व्यास उवाच । एवमुक्त्वा तु भगवान् विसृज्य त्रिदशेश्वरान् ।
हिरण्यकशिपोः स्थानमाजगाम महाबलः ॥
नरस्यार्धतनुं कृत्वा सिंहस्यार्धतनुं प्रभुः ।
नारसिंहेन वपुषा पाणिं संस्पृश्य पाणिना ॥
घनजीमूतसङ्काशो घनजीमूतनिस्वनः ।
घनजीमूतदीप्तौजा जीमूत इव वेगवान् ॥
दैत्यं सोऽतिबलं दृष्ट्वा दृप्तशार्दूलविक्रमः ।
दृप्तैर्दैत्यगणैर्गुप्तं हतवान् एकपाणिना ॥
नृसिंह एष कथितो भूयोऽयं वामनः परः ।
यत्र वामनमास्थाय रूपं दैत्यविनाशनम् ॥
बलेर्बलवतो यज्ञे बलिना विष्णुना पुरा ।
विक्रमैस्त्रिभिरक्षोभ्याः क्षोभितास्ते महासुराः ॥
विप्रचित्तिः शिवः शङ्कुरयःशङ्कुस्तथैव च ।
अयःशिरा अश्वशिरा हयग्रीवश्च वीर्यवान् ॥
वेगवान् केतुमान् उग्रः सोग्रव्यग्रो महासुरः ।
पुष्करः पुष्कलश्चैव शाश्वोऽश्वपतिरेव च ॥
प्रह्लादोऽश्वपतिः कुम्भः संह्रादो गमनप्रियः ।
अनुह्रादो हरिहयो वाराहः संहरोऽनुजः ॥
शरभः शलभश्चैव कुपथः क्रोधनः क्रथः ।
बृहत्कीर्तिर्महाजिह्वः शङ्कुकर्णो महास्वनः ॥
दीप्तजिह्वोऽर्कनयनो मृगपादो मृगप्रियः ।
वायुर्गरिष्ठो नमुचिः सम्बरो विस्करो महान् ॥
चन्द्रहन्ता क्रोधहन्ता क्रोधवर्धन एव च ।
कालकः कालकोपश्च वृत्रः क्रोधो विरोचनः ॥
गरिष्ठश्च वरिष्ठश्च प्रलम्बनरकावुभौ ।
इन्द्रतापनवातापी केतुमान् बलदर्पितः ॥
असिलोमा पुलोमा च बाष्कलः प्रमदो मदः ।
स्वमिश्रः कालवदनः करालः केशिरेव च ॥
एकाक्षश्चन्द्रमा राहुः संह्रादः सम्बरः स्वनः ।
शतघ्नीचक्रहस्ताश्च तथा मुशलपाणयः ॥
अश्वयन्त्रायुधोपेता भिन्दिपालायुधास्तथा ।
शूलोलूखलहस्ताश्च परश्वधधरास्तथा ॥
पाशमुद्गरहस्ताश्च तथा परिघपाणयः ।
महाशिलाप्रहरणाः शूलहस्ताश्च दानवाः ॥
नानाप्रहरणा घोरा नानावेशा महाबलाः ।
कूर्मकुक्कुटवक्त्राश्च शशोलूकमुखास्तथा ॥
खरोष्ट्रवदनाश्चैव वराहवदनास्तथा ।
मार्जारशिखिवक्त्राश्च महावक्त्रास्तथा परे ॥
नक्रमेषाननाः शूरा गोजाविमहिषाननाः ।
गोधाशल्लकिवक्त्राश्च क्रोष्टुवक्त्राश्च दानवाः ॥
आखुदर्दुरवक्त्राश्च घोरा वृकमुखास्तथा ।
भीमा मकरवक्त्राश्च क्रौञ्चवक्त्राश्च दानवाः ॥
अश्वाननाः खरमुखा मयूरवदनास्तथा ।
गजेन्द्रचर्मवसनास्तथा कृष्णाजिनाम्बराः ॥
चीरसंवृतगात्राश्च तथा नीलकवाससः ।
उष्णीषिणो मुकुटिनस्तथा कुण्डलिनोऽसुराः ॥
किरीटिनो लम्बशिखाः कम्बुग्रीवाः सुवर्चसः ।
नानावेशधरा दैत्या नानामाल्यानुलेपनाः ॥
स्वान्यायुधानि सङ्गृह्य प्रदीप्तानि च तेजसा ।
क्रममाणं हृषीकेशमुपावर्तन्त सर्वशः ॥
प्रमथ्य सर्वान् दैतेयान् पादहस्ततलैर्विभुः ।
रूपं कृत्वा महाभीमं जहाराशु स मेदिनीम् ॥
तस्य विक्रमतो भूमिं चन्द्रादित्यौ स्तनान्तरे ।
नभः प्रक्रममाणस्य नाभ्यां किल तथा स्थितौ ॥
परमाक्रममाणस्य जानुदेशे व्यवस्थितौ ।
विष्णोरमितवीर्यस्य वदन्त्येवं द्विजातयः ॥
हृत्वा स मेदिनीं कृत्स्नां हत्वा चासुरपुङ्गवान् ।
ददौ शक्राय वसुधां विष्णुर्बलवतां वरः ॥
एष वो वामनो नाम प्रादुर्भावो महात्मनः ।
वेदविद्भिर्द्विजैरेतत् कथ्यते वैष्णवं यशः ॥
भूयो भूतात्मनो विष्णोः प्रादुर्भावो महात्मनः ।
दत्तात्रेय इति ख्यातः क्षमया परया युतः ॥
तेन नष्टेषु वेदेषु प्रक्रियासु मखेषु च ।
चातुर्वर्ण्ये च सङ्कीर्णे धर्मे शिथिलतां गते ॥
अतिवर्धति चाधर्मे सत्ये नष्टेऽनृते स्थिते ।
प्रजासु शीर्यमाणासु धर्मे चाकुलतां गते ॥
सयज्ञाः सक्रिया वेदाः प्रत्यानीता हि तेन वै ।
चातुर्वर्ण्यमसङ्कीर्णं कृतं तेन महात्मना ॥
तेन हैहयराजस्य कार्तवीर्यस्य धीमतः ।
वरदेन वरो दत्तो दत्तात्रेयेण धीमता ॥
एतद् बाहुद्वयं यत् ते तत् ते मम कृते नृप ।
शतानि दश बाहूनां भविष्यन्ति न संशयः ॥
पालयिष्यसि कृत्स्नां च वसुधां वसुधेश्वर ।
दुर्निरीक्ष्योऽरिवृन्दानां युद्धस्थश्च भविष्यसि ॥
एष वो वैष्णवः श्रीमान् प्रादुर्भावोऽद्भुतः शुभः ।
भूयश्च जामदग्न्योऽयं प्रादुर्भावो महात्मनः ॥
यत्र बाहुसहस्रेण द्विषतां दुर्जयं रणे ।
रामोऽर्जुनमनीकस्थं जघान नृपतिं प्रभुः ॥
रथस्थं पार्थिवं रामः पातयित्वार्जुनं भुवि ।
धर्षयित्वार्जुनं रामः क्रोशमानं च मेघवत् ॥
कृत्स्नं बाहुसहस्रं च चिच्छेद भृगुनन्दनः ।
परश्वधेन दीप्तेन ज्ञातिभिः सहितस्य वै ॥
कीर्णा क्षत्रियकोटीभिर्मेरुमन्दरभूषणा ।
त्रिः सप्तकृत्वः पृथिवी तेन निःक्षत्रिया कृता ॥
कृत्वा निःक्षत्रियां चैनां भार्गवः सुमहायशाः ।
सर्वपापविनाशाय वाजिमेधेन चेष्टवान् ॥
यस्मिन् यज्ञे महादाने दक्षिणां भृगुनन्दनः ।
मारीचाय ददौ प्रीतः कश्यपाय वसुन्धराम् ॥
वारणांस्तुरगाञ् शुभ्रान् रथांश्च रथिनां वरः ।
हिरण्यमक्षयं धेनुर्गजेन्द्रांश्च महीपतिः ॥
ददौ तस्मिन् महायज्ञे वाजिमेधे महायशाः ।
अद्यापि च हितार्थाय लोकानां भृगुनन्दनः ॥
चरमाणस्तपो घोरं जामदग्न्यः पुनः प्रभुः ।
आस्ते वै देववच्छ्रीमान् महेन्द्रे पर्वतोत्तमे ॥
एष विष्णोः सुरेशस्य शाश्वतस्याव्ययस्य च ।
जामदग्न्य इति ख्यातः प्रादुर्भावो महात्मनः ॥
चतुर्विंशे युगे वापि विश्वामित्रपुरःसरः ।
जज्ञे दशरथस्याथ पुत्रः पद्मायतेक्षणः ॥
कृत्वात्मानं महाबाहुश्चतुर्धा प्रभुरीश्वरः ।
लोके राम इति ख्यातस्तेजसा भास्करोपमः ॥
प्रसादनार्थं लोकस्य रक्षसां निग्रहाय च ।
धर्मस्य च विवृद्ध्यर्थं जज्ञे तत्र महायशाः ॥
तमप्याहुर्मनुष्येन्द्रं सर्वभूतहिते रतम् ।
यः समाः सर्वधर्मज्ञश्चतुर्दश वनेऽवसत् ॥
लक्ष्मणानुचरो रामः सर्वभूतहिते रतः ।
चतुर्दश वने तप्त्वा तपो वर्षाणि राघवः ॥
रूपिणी तस्य पार्श्वस्था सीतेति प्रथिता जने ।
पूर्वोदिता तु या लक्ष्मीर्भर्तारमनुगच्छति ॥
जनस्थाने वसन् कार्यं त्रिदशानां चकार सः ।
तस्यापकारिणं क्रूरं पौलस्त्यं मनुजर्षभः ॥
सीतायाः पदमन्विच्छन् निजघान महायशाः ।
देवासुरगणानां च यक्षराक्षसभोगिनाम् ॥
यत्रावध्यं राक्षसेन्द्रं रावणं युधि दुर्जयम् ।
युक्तं राक्षसकोटीभिर्नीलाञ्जनचयोपमम् ॥
त्रैलोक्यद्रावणं क्रूरं रावणं राक्षसेश्वरम् ।
दुर्जयं दुर्धरं दृप्तं शार्दूलसमविक्रमम् ॥
दुर्निरीक्ष्यं सुरगणैर्वरदानेन दर्पितम् ।
जघान सचिवैः सार्धं ससैन्यं रावणं युधि ॥
महाभ्रगणसङ्काशं महाकायं महाबलम् ।
रावणं निजघानाशु रामो भूतपतिः पुरा ॥
सुग्रीवस्य कृते येन वानरेन्द्रो महाबलः ।
वाली विनिहतः सङ्ख्ये सुग्रीवश्चाभिषेचितः ॥
मधोश्च तनयो दृप्तो लवणो नाम दानवः ।
हतो मधुवने वीरो वरमत्तो महासुरः ॥
यज्ञविघ्नकरौ येन मुनीनां भावितात्मनाम् ।
मारीचश्च सुबाहुश्च बलेन बलिनां वरौ ॥
निहतौ च निराशौ च कृतौ तेन महात्मना ।
समरे युद्धशौण्डेन तथान्ये चापि राक्षसाः ॥
विराधश्च कबन्धश्च राक्षसौ भीमविक्रमौ ।
जघान पुरुषव्याघ्रो गन्धर्वौ शापमोहितौ ॥
हुताशनार्कांशुतडिद्गुणाभैः ।
प्रतप्तजाम्बूनदचित्रपुङ्खैः ।
महेन्द्रवज्राशनितुल्यसारै ।
रिपून् स रामः समरे निजघ्ने ॥
तस्मै दत्तानि शस्त्राणि विश्वामित्रेण धीमता ।
वधार्थं देवशत्रूणां दुर्धर्षाणां सुरैरपि ॥
वर्तमाने मखे येन जनकस्य महात्मनः ।
भग्नं माहेश्वरं चापं क्रीडता लीलया पुरा ॥
एतानि कृत्वा कर्माणि रामो धर्मभृतां वरः ।
दशाश्वमेधाञ् जारूथ्यान् आजहार निरर्गलान् ॥
नाश्रूयन्ताशुभा वाचो नाकुलं मारुतो ववौ ।
न वित्तहरणं चासीद् रामे राज्यं प्रशासति ॥
परिदेवन्ति विधवा नानर्थाश्च कदाचन ।
सर्वमासीच्छुभं तत्र रामे राज्यं प्रशासति ॥
न प्राणिनां भयं चासीज्जलाग्न्यनिलघातजम् ।
न चापि वृद्धा बालानां प्रेतकार्याणि चक्रिरे ॥
ब्रह्मचर्यपरं क्षत्रं विशस्तु क्षत्रिये रताः ।
शूद्राश्चैव हि वर्णांस्त्रीञ् शुश्रूषन्त्यनहङ्कृताः ॥
नार्यो नात्यचरन् भर्तृन् भार्यां नात्यचरत् पतिः ।
सर्वमासीज्जगद् दान्तं निर्दस्युरभवन् मही ॥
राम एकोऽभवद् भर्ता रामः पालयिताभवत् ।
आसन् वर्षसहस्राणि तथा पुत्रसहस्रिणः ॥
अरोगाः प्राणिनश्चासन् रामे राज्यं प्रशासति ।
देवतानाम् ऋषीणां च मनुष्याणां च सर्वशः ॥
पृथिव्यां समवायोऽभूद् रामे राज्यं प्रशासति ।
गाथामप्यत्र गायन्ति ये पुराणविदो जनाः ॥
रामे निबद्धतत्त्वार्था माहात्म्यं तस्य धीमतः ।
श्यामो युवा लोहिताक्षो दीप्तास्यो मितभाषितः ॥
आजानुबाहुः सुमुखः सिंहस्कन्धो महाभुजः ।
दश वर्षसहस्राणि रामो राज्यमकारयत् ॥
ऋक्सामयजुषां घोषो ज्याघोषश्च महात्मनः ।
अव्युच्छिन्नोऽभवद् राष्ट्रे दीयतां भुज्यतामिति ॥
सत्त्ववान् गुणसम्पन्नो दीप्यमानः स्वतेजसा ।
अति चन्द्रं च सूर्यं च रामो दाशरथिर्बभौ ॥
ईजे क्रतुशतैः पुण्यैः समाप्तवरदक्षिणैः ।
हित्वायोध्यां दिवं यातो राघवो हि महाबलः ॥
एवमेव महाबाहुरिक्ष्वाकुकुलनन्दनः ।
रावणं सगणं हत्वा दिवमाचक्रमे विभुः ॥
अपरः केशवस्यायं प्रादुर्भावो महात्मनः ।
विख्यातो माथुरे कल्पे सर्वलोकहिताय वै ॥
यत्र शाल्वं च चैद्यं च कंसं द्विविदमेव च ।
अरिष्टं वृषभं केशिं पूतनां दैत्यदारिकाम् ॥
नागं कुवलयापीडं चाणूरं मुष्टिकं तथा ।
दैत्यान् मानुषदेहेन सूदयामास वीर्यवान् ॥
छिन्नं बाहुसहस्रं च बाणस्याद्भुतकर्मणः ।
नरकश्च हतः सङ्ख्ये यवनश्च महाबलः ॥
हृतानि च महीपानां सर्वरत्नानि तेजसा ।
दुराचाराश्च निहिताः पार्थिवा ये महीतले ॥
एष लोकहितार्थाय प्रादुर्भावो महात्मनः ।
कल्की विष्णुयशा नाम शम्भलग्रामसम्भवः ॥
सर्वलोकहितार्थाय भूयो देवो महायशाः ।
एते चान्ये च बहवो दिव्या देवगणैर्वृताः ॥
प्रादुर्भावाः पुराणेषु गीयन्ते ब्रह्मवादिभिः ।
यत्र देवा विमुह्यन्ति प्रादुर्भावानुकीर्तने ॥
पुराणं वर्तते यत्र वेदश्रुतिसमाहितम् ।
एतद् उद्देशमात्रेण प्रादुर्भावानुकीर्तनम् ॥
कीर्तितं कीर्तनीयस्य सर्वलोकगुरोर्विभोः ।
प्रीयन्ते पितरस्तस्य प्रादुर्भावानुकीर्तनात् ॥
विष्णोरमितवीर्यस्य यः शृणोति कृताञ्जलिः ॥
एताश्च योगेश्वरयोगमायाः ।
श्रुत्वा नरो मुच्यति सर्वपापैः ।
ऋद्धिं समृद्धिं विपुलांश्च भोगान् ।
प्राप्नोति शीघ्रं भगवत्प्रसादात् ॥
एवं मया मुनिश्रेष्ठा विष्णोरमिततेजसः ।
सर्वपापहराः पुण्याः प्रादुर्भावाः प्रकीर्तिताः ॥
मुनय ऊचुः । न तृप्तिमधिगच्छामः पुण्यधर्मामृतस्य च ।
मुने त्वन्मुखगीतस्य तथा कौतूहलं हि नः ॥
उत्पत्तिं प्रलयं चैव भूतानां कर्मणो गतिम् ।
वेत्सि सर्वं मुने तेन पृच्छामस्त्वां महामतिम् ॥
श्रूयते यमलोकस्य मार्गः परमदुर्गमः ।
दुःखक्लेशकरः शश्वत् सर्वभूतभयावहः ॥
कथं तेन नरा यान्ति मार्गेण यमसादनम् ।
प्रमाणं चैव मार्गस्य ब्रूहि नो वदतां वर ॥
मुने पृच्छाम सर्वज्ञ ब्रूहि सर्वमशेषतः ।
कथं नरकदुःखानि नाप्नुवन्ति नरान् मुने ॥
केनोपायेन दानेन धर्मेण नियमेन च ।
मानुषस्य च याम्यस्य लोकस्य कियद् अन्तरम् ॥
कथं च स्वर्गतिं यान्ति नरकं केन कर्मणा ।
स्वर्गस्थानानि कियन्ति कियन्ति नरकाणि च ॥
कथं सुकृतिनो यान्ति कथं दुष्कृतकारिणः ।
किं रूपं किं प्रमाणं वा को वर्णस्तूभयोरपि ।
जीवस्य नीयमानस्य यमलोकं ब्रवीहि नः ॥
व्यास उवाच । शृणुध्वं मुनिशार्दूला वदतो मम सुव्रताः ।
संसारचक्रमजरं स्थितिर्यस्य न विद्यते ॥
सोऽहं वदामि वः सर्वं यममार्गस्य निर्णयम् ।
उत्क्रान्तिकालाद् आरभ्य यथा नान्यो वदिष्यति ॥
स्वरूपं चैव मार्गस्य यन् मां पृच्छथ सत्तमाः ।
यमलोकस्य चाध्वानमन्तरं मानुषस्य च ॥
योजनानां सहस्राणि षडशीतिस्तद् अन्तरम् ।
तप्तताम्रमिवातप्तं तद् अध्वानमुदाहृतम् ॥
तद् अवश्यं हि गन्तव्यं प्राणिभिर्जीवसञ्ज्ञकैः ।
पुण्यान् पुण्यकृतो यान्ति पापान् पापकृतोऽधमाः ॥
द्वाविंशतिश्च नरका यमस्य विषये स्थिताः ।
येषु दुष्कृतकर्माणो विपच्यन्ते पृथक् पृथक् ॥
नरको रौरवो रौद्रः शूकरस्ताल एव च ।
कुम्भीपाको महाघोरः शाल्मलोऽथ विमोहनः ॥
कीटादः कृमिभक्षश्च नालाभक्षो भ्रमस्तथा ।
नद्यः पूयवहाश्चान्या रुधिराम्भस्तथैव च ॥
अग्निज्वालो महाघोरः सन्दंशः शुनभोजनः ।
घोरा वैतरणी चैव असिपत्त्रवनं तथा ॥
न तत्र वृक्षच्छाया वा न तडागाः सरांसि च ।
न वाप्यो दीर्घिका वापि न कूपो न प्रपा सभा ॥
न मण्डपो नायतनं न नद्यो न च पर्वताः ।
न किञ्चिद् आश्रमस्थानं विद्यते तत्र वर्त्मनि ॥
यत्र विश्रमते श्रान्तः पुरुषो अतीवकर्षितः ।
अवश्यमेव गन्तव्यः स सर्वैस्तु महापथः ॥
प्राप्ते काले तु सन्त्यज्य सुहृद्बन्धुधनादिकम् ।
जरायुजाण्डजाश्चैव स्वेदजाश्चोद्भिजास्तथा ॥
जङ्गमाजङ्गमाश्चैव गमिष्यन्ति महापथम् ।
देवासुरमनुष्यैश्च वैवस्वतवशानुगैः ॥
स्त्रीपुंनपुंसकैश्चैव पृथिव्यां जीवसञ्ज्ञितैः ।
पूर्वाह्णे चापराह्णे वा मध्याह्ने वा तथा पुनः ॥
सन्ध्याकालेऽर्धरात्रे वा प्रत्यूषे वाप्युपस्थिते ।
वृद्धैर्वा मध्यमैर्वापि यौवनस्थैस्तथैव च ॥
गर्भवासेऽथ बाल्ये वा गन्तव्यः स महापथः ।
प्रवासस्थैर्गृहस्थैर्वा पर्वतस्थैः स्थलेऽपि वा ॥
क्षेत्रस्थैर्वा जलस्थैर्वा गृहमध्यगतैस्तथा ।
आसीनैश्चास्थितैर्वापि शयनीयगतैस्तथा ॥
जाग्रद्भिर्वा प्रसुप्तैर्वा गन्तव्यः स महापथः ।
इहानुभूय निर्दिष्टमायुर्जन्तुः स्वयं तदा ॥
तस्यान्ते च स्वयं प्राणैरनिच्छन्न् अपि मुच्यते ।
जलमग्निर्विषं शस्त्रं क्षुद् व्याधिः पतनं गिरेः ॥
निमित्तं किञ्चिद् आसाद्य देही प्राणैर्विमुच्यते ।
विहाय सुमहत् कृत्स्नं शरीरं पाञ्चभौतिकम् ॥
अन्यच्छरीरमादत्ते यातनीयं स्वकर्मजम् ।
दृढं शरीरमाप्नोति सुखदुःखोपभुक्तये ॥
तेन भुङ्क्ते स कृच्छ्राणि पापकर्ता नरो भृशम् ।
सुखानि धार्मिको हृष्ट इह नीतो यमक्षये ॥
ऊष्मा प्रकुपितः काये तीव्रवायुसमीरितः ।
भिनत्ति मर्मस्थानानि दीप्यमानो निरन्धनः ॥
उदानो नाम पवनस्ततश्चोर्ध्वं प्रवर्तते ।
भुज्यतामम्बुभक्ष्याणामधोगतिनिरोधकृत् ॥
ततो येनाम्बुदानानि कृतान्यन्नरसास्तथा ।
दत्ताः स तस्यामाह्लादमापदि प्रतिपद्यते ॥
अन्नानि येन दत्तानि श्रद्धापूतेन चेतसा ।
सोऽपि तृप्तिमवाप्नोति विनाप्यन्नेन वै तदा ॥
येनानृतानि नोक्तानि प्रीतिभेदः कृतो न च ।
आस्तिकः श्रद्दधानश्च सुखमृत्युं स गच्छति ॥
देवब्राह्मणपूजायां निरताश्चानसूयकाः ।
शुक्ला वदान्या ह्रीमन्तस्ते नराः सुखमृत्यवः ॥
यः कामान् नापि संरम्भान् न द्वेषाद् धर्ममुत्सृजेत् ।
यथोक्तकारी सौम्यश्च स सुखं मृत्युम् ऋच्छति ॥
वारिदास्तृषितानां ये क्षुधितान्नप्रदायिनः ।
प्राप्नुवन्ति नराः काले मृत्युं सुखसमन्वितम् ॥
शीतं जयन्ति धनदास्तापं चन्दनदायिनः ।
प्राणघ्नीं वेदनां कष्टां ये चान्योद्वेगधारिणः ॥
मोहं ज्ञानप्रदातारस्तथा दीपप्रदास्तमः ।
कूटसाक्षी मृषावादी यो गुरुर्नानुशास्ति वै ॥
ते मोहमृत्यवः सर्वे तथा ये वेदनिन्दकाः ।
विभीषणाः पूतिगन्धाः कूटमुद्गरपाणयः ॥
आगच्छन्ति दुरात्मानो यमस्य पुरुषास्तथा ।
प्राप्तेषु दृक्पथं तेषु जायते तस्य वेपथुः ॥
क्रन्दत्यविरतः सोऽथ भ्रातृमातृपितृंस्तथा ।
सा तु वाग् अस्फुटा विप्रा एकवर्णा विभाव्यते ॥
दृष्टिर्विभ्राम्यते त्रासात् कासावृष्ट्यत्यथाननम् ।
ततः स वेदनाविष्टं तच्छरीरं विमुञ्चति ॥
वाय्वग्रसारी तद्रूप+ ।देहमन्यत् प्रपद्यते ।
तत्कर्मयातनार्थे च न मातृपितृसम्भवम् ॥
तत्प्रमाणवयोवस्था+ ।संस्थानैः प्राप्यते व्यथा ।
ततो दूतो यमस्याथ पाशैर्बध्नाति दारुणैः ॥
जन्तोः सम्प्राप्तकालस्य वेदनार्तस्य वै भृशम् ।
भूतैः सन्त्यक्तदेहस्य कण्ठप्राप्तानिलस्य च ॥
शरीराच्च्यावितो जीवो रोरवीति तथोल्बणम् ।
निर्गतो वायुभूतस्तु षाट्कौशिककलेवरे ॥
मातृभिः पितृभिश्चैव भ्रातृभिर्मातुलैस्तथा ।
दारैः पुत्रैर्वयस्यैश्च गुरुभिस्त्यज्यते भुवि ॥
दृश्यमानश्च तैर्दीनैरश्रुपूर्णेक्षणैर्भृशम् ।
स्वशरीरं समुत्सृज्य वायुभूतस्तु गच्छति ॥
अन्धकारमपारं च महाघोरं तमोवृतम् ।
सुखदुःखप्रदातारं दुर्गमं पापकर्मणाम् ॥
दुःसहं च दुरन्तं च दुर्निरीक्षं दुरासदम् ।
दुरापमतिदुर्गं च पापिष्ठानां सदाहितम् ॥
कृष्यमाणाश्च तैर्भूतैर्याम्यैः पाशैस्तु संयताः ।
मुद्गरैस्ताड्यमानाश्च नीयन्ते तं महापथम् ॥
क्षीणायुषं समालोक्य प्राणिनं चायुषक्षये ।
निनीषवः समायान्ति यमदूता भयङ्कराः ॥
आरूढा यानकाले तु ऋक्षव्याघ्रखरेषु च ।
उष्ट्रेषु वानरेष्वन्ये वृश्चिकेषु वृकेषु च ॥
उलूकसर्पमार्जारं तथान्ये गृध्रवाहनाः ।
श्येनशृगालमारूढाः सरघाकङ्कवाहनाः ॥
वराहपशुवेताल+ ंअहिषास्यास्तथा परे ।
नानारूपधरा घोराः सर्वप्राणिभयङ्कराः ॥
दीर्घमुष्काः करालास्या वक्रनासास्त्रिलोचनाः ।
महाहनुकपोलास्याः प्रलम्बदशनच्छदाः ॥
निर्गतैर्विकृताकारैर्दशनैरङ्कुरोपमैः ।
मांसशोणितदिग्धाङ्गा दंष्ट्राभिर्भृशमुल्बणैः ॥
मुखैः पातालसदृशैर्ज्वलज्जिह्वैर्भयङ्करैः ।
नेत्रैः सुविकृताकारैर्ज्वलत्पिङ्गलचञ्चलैः ॥
मार्जारोलूकखद्योत+ ।शक्रगोपवद् उद्धतैः ।
केकरैः सङ्कुलैस्स्तब्धैर्लोचनैः पावकोपमैः ॥
भृशमाभरणैर्भीमैराबद्धैर्भुजगोपमैः ।
शोणासरलगात्रैश्च मुण्डमालाविभूषितैः ॥
कण्ठस्थकृष्णसर्पैश्च फूत्काररवभीषणैः ।
वह्निज्वालोपमैः केशैः स्तब्धरुक्षैर्भयङ्करैः ॥
बभ्रुपिङ्गललोलैश्च कद्रुश्मश्रुभिरावृताः ।
भुजदण्डैर्महाघोरैः प्रलम्बैः परिघोपमैः ॥
केचिद् द्विबाहवस्तत्र तथान्ये च चतुर्भुजाः ।
द्विरष्टबाहवश्चान्ये दशविंशभुजास्तथा ॥
असङ्ख्यातभुजाश्चान्ये केचिद् बाहुसहस्रिणः ।
आयुधैर्विकृताकारैः प्रज्वलद्भिर्भयानकैः ॥
शक्तितोमरचक्राद्यैः सुदीप्तैर्विविधायुधैः ।
पाशशृङ्खलदण्डैश्च भीषयन्तो महाबलाः ॥
आगच्छन्ति महारौद्रा मर्त्यानामायुषः क्षये ।
ग्रहीतुं प्राणिनः सर्वे यमस्याज्ञाकरास्तथा ॥
यत् तच्छरीरमादत्ते यातनीयं स्वकर्मजम् ।
तद् अस्य नीयते जन्तोर्यमस्य सदनं प्रति ॥
बद्ध्वा तत् कालपाशैश्च निगडैर्वज्रशृङ्खलैः ।
ताडयित्वा भृशं क्रुद्धैर्नीयते यमकिङ्करैः ॥
प्रस्खलन्तं रुदन्तं च आक्रोशन्तं मुहुर्मुहुः ।
हा तात मातः पुत्रेति वदन्तं कर्मदूषितम् ॥
आहत्य निशितैः शूलैर्मुद्गरैर्निशितैर्घनैः ।
खड्गशक्तिप्रहारैश्च वज्रदण्डैः सुदारुणैः ॥
भर्त्स्यमानो महारावैर्वज्रशक्तिसमन्वितैः ।
एकैकशो भृशं क्रुद्धैस्ताडयद्भिः समन्ततः ॥
स मुह्यमानो दुःखार्तः प्रतपंश्च इतस्ततः ।
आकृष्य नीयते जन्तुरध्वानं सुभयङ्करैः ॥
कुशकण्टकवल्मीक+ ।शङ्कुपाषाणशर्करे ।
तथा प्रदीप्तज्वलने क्षारवज्रशतोत्कटे ॥
प्रदीप्तादित्यतप्तेन दह्यमानस्तदंशुभिः ।
कृष्यते यमदूतैश्च शिवासंनादभीषणैः ॥
विकृष्यमाणस्तैर्घोरैर्भक्ष्यमाणः शिवाशतैः ।
प्रयाति दारुणे मार्गे पापकर्मा यमालयम् ॥
क्वचिद् भीतैः क्वचित् त्रस्तैः प्रस्खलद्भिः क्वचित् क्वचित् ।
दुःखेनाक्रन्दमानैश्च गन्तव्यः स महापथः ॥
निर्भर्त्स्यमानैरुद्विग्नैर्विद्रुतैर्भयविह्वलैः ।
कम्पमानशरीरैस्तु गन्तव्यं जीवसञ्ज्ञकैः ॥
कण्टकाकीर्णमार्गेण सन्तप्तसिकतेन च ।
दह्यमानैस्तु गन्तव्यं नरैर्दानविवर्जितैः ॥
मेदःशोणितदुर्गन्धैर्बस्तगात्रैश्च पूगशः ।
दग्धस्फुटत्वचाकीर्णैर्गन्तव्यं जीवघातकैः ॥
कूजद्भिः क्रन्दमानैश्च विक्रोशद्भिश्च विस्वरम् ।
वेदनार्तैश्च सद्भिश्च गन्तव्यं जीवघातकैः ॥
शक्तिभिर्भिन्दिपालैश्च खड्गतोमरसायकैः ।
भिद्यद्भिस्तीक्ष्णशूलाग्रैर्गन्तव्यं जीवघातकैः ॥
श्वानैर्व्याघ्रैर्वृकैः कङ्कैर्भक्ष्यमाणैश्च पापिभिः ॥
कृन्तद्भिः क्रकचाघातैर्गन्तव्यं मांसखादिभिः ।
महिषर्षभशृङ्गाग्रैर्भिद्यमानैः समन्ततः ॥
उल्लिखद्भिः शूकरैश्च गन्तव्यं मांसखादकैः ।
सूचीभ्रमरकाकोल+ ंअक्षिकाभिश्च सङ्घशः ॥
भुज्यमानैश्च गन्तव्यं पापिष्ठैर्मधुघातकैः ।
विश्वस्तं स्वामिनं मित्रं स्त्रियं वा यस्तु घातयेत् ॥
शस्त्रैर्निकृत्यमानैश्च गन्तव्यं चातुरैर्नरैः ।
घातयन्ति च ये जन्तूंस्ताडयन्ति निरागसः ॥
राक्षसैर्भक्ष्यमाणास्ते यान्ति याम्यपथं नराः ।
ये हरन्ति परस्त्रीणां वरप्रावरणानि च ॥
ते यान्ति विद्रुता नग्नाः प्रेतीभूता यमालयम् ।
वासो धान्यं हिरण्यं वा गृहक्षेत्रमथापि वा ॥
ये हरन्ति दुरात्मानः पापिष्ठाः पापकर्मिणः ।
पाषाणैर्लगुडैर्दण्डैस्ताड्यमानैस्तु जर्जरैः ॥
वहद्भिः शोणितं भूरि गन्तव्यं तु यमालयम् ।
ब्रह्मस्वं ये हरन्तीह नरा नरकनिर्भयाः ॥
ताडयन्ति तथा विप्रान् आक्रोशन्ति नराधमाः ।
शुष्ककाष्ठनिबद्धास्ते छिन्नकर्णाक्षिनासिकाः ॥
पूयशोणितदिग्धास्ते कालगृध्रैश्च जम्बुकैः ।
किङ्करैर्भीषणैश्चण्डैस्ताड्यमानाश्च दारुणैः ॥
विक्रोशमाना गच्छन्ति पापिनस्ते यमालयम् ।
एवं परमदुर्धर्षमध्वानं ज्वलनप्रभम् ॥
रौरवं दुर्गविषमं निर्दिष्टं मानुषस्य च ।
प्रतप्तताम्रवर्णाभं वह्निज्वालास्फुलिङ्गवत् ॥
कुरण्टकण्टकाकीर्णं पृथुविकटताडनैः ।
शक्तिवज्रैश्च सङ्कीर्णमुज्ज्वलं तीव्रकण्टकम् ॥
अङ्गारवालुकामिश्रं वह्निकीटकदुर्गमम् ।
ज्वालामालाकुलं रौद्रं सूर्यरश्मिप्रतापितम् ॥
अध्वानं नीयते देही कृष्यमाणः सुनिष्ठुरैः ।
यदैव क्रन्दते जन्तुर्दुःखार्तः पतितः क्वचित् ॥
तदैवाहन्यते सर्वैरायुधैर्यमकिङ्करैः ।
एवं सन्ताड्यमानश्च लुब्धः पापेषु योऽनयः ॥
अवशो नीयते जन्तुर्दुर्धरैर्यमकिङ्करैः ।
सर्वैरेव हि गन्तव्यमध्वानं तत् सुदुर्गमम् ॥
नीयते विविधैर्घोरैर्यमदूतैरवज्ञया ।
नीत्वा सुदारुणं मार्गं प्राणिनं यमकिङ्करैः ॥
प्रवेश्यते पुरीं घोरां ताम्रायसमयीं द्विजाः ।
सा पुरी विपुलाकारा लक्षयोजनमायता ॥
चतुरस्रा विनिर्दिष्टा चतुर्द्वारवती शुभा ।
प्राकाराः काञ्चनास्तस्या योजनायुतमुच्छ्रिताः ॥
इन्द्रनीलमहानील+ ।पद्मरागोपशोभिता ।
सा पुरी विविधैः सङ्घैर्घोरा घोरैः समाकुला ॥
देवदानवगन्धर्वैर्यक्षराक्षसपन्नगैः ।
पूर्वद्वारं शुभं तस्याः पताकाशतशोभितम् ॥
वज्रेन्द्रनीलवैदूर्य+ ंउक्ताफलविभूषितम् ।
गीतनृत्यैः समाकीर्णं गन्धर्वाप्सरसां गणैः ॥
प्रवेशस्तेन देवानाम् ऋषीणां योगिनां तथा ।
गन्धर्वसिद्धयक्षाणां विद्याधरविसर्पिणाम् ॥
उत्तरं नगरद्वारं घण्टाचामरभूषितम् ।
छत्त्रचामरविन्यासं नानारत्नैरलङ्कृतम् ॥
वीणारेणुरवै रम्यैर्गीतमङ्गलनादितैः ।
ऋग्यजुःसामनिर्घोषैर्मुनिवृन्दसमाकुलम् ॥
विशन्ति येन धर्मज्ञाः सत्यव्रतपरायणाः ।
ग्रीष्मे वारिप्रदा ये च शीते चाग्निप्रदा नराः ॥
श्रान्तसंवाहका ये च प्रियवादरताश्च ये ।
ये च दानरताः शूरा मातापितृपराश्च ये ॥
द्विजशुश्रूषणे युक्ता नित्यं येऽतिथिपूजकाः ।
पश्चिमं तु महाद्वारं पुर्या रत्नैर्विभूषितम् ॥
विचित्रमणिसोपानं तोमरैः समलङ्कृतम् ।
भेरीमृदङ्गसंनादैः शङ्खकाहलनादितम् ॥
सिद्धवृन्दैः सदा हृष्टैर्मङ्गलैः प्रणिनादितम् ।
प्रवेशस्तेन हृष्टानां शिवभक्तिमतां नृणाम् ॥
सर्वतीर्थप्लुता ये च पञ्चाग्नेर्ये च सेवकाः ।
प्रस्थाने ये मृता वीरा मृताः कालञ्जरे गिरौ ॥
अग्नौ विपन्ना ये वीराः साधितं यैरनाशकम् ।
ये स्वामिमित्रलोकार्थे गोग्रहे सङ्कुले हताः ॥
ते विशन्ति नराः शूराः पश्चिमेन तपोधनाः ।
पुर्यां तस्या महाघोरं सर्वसत्त्वभयङ्करम् ॥
हाहाकारसमाक्रुष्टं दक्षिणं द्वारमीदृशम् ।
अन्धकारसमायुक्तं तीक्ष्णशृङ्गैः समन्वितम् ॥
कण्टकैर्वृश्चिकैः सर्पैर्वज्रकीटैः सुदुर्गमैः ।
विलुम्पद्भिर्वृकैर्व्याघ्रैरृक्षैः सिंहैः सजम्बुकैः ॥
श्वानमार्जारगृध्रैश्च सज्वालकवलैर्मुखैः ।
प्रवेशस्तेन वै नित्यं सर्वेषामपकारिणाम् ॥
ये घातयन्ति विप्रान् गा बालं वृद्धं तथातुरम् ।
शरणागतं विश्वस्तं स्त्रियं मित्रं निरायुधम् ॥
येऽगम्यागामिनो मूढाः परद्रव्यापहारिणः ।
निक्षेपस्यापहर्तारो विषवह्निप्रदाश्च ये ॥
परभूमिं गृहं शय्यां वस्त्रालङ्कारहारिणः ।
पररन्ध्रेषु ये क्रूरा ये सदानृतवादिनः ॥
ग्रामराष्ट्रपुरस्थाने महादुःखप्रदा हि ये ।
कूटसाक्षिप्रदातारः कन्याविक्रयकारकाः ॥
अभक्ष्यभक्षणरता ये गच्छन्ति सुतां स्नुषाम् ।
मातरं पितरं चैव ये वदन्ति च पौरुषम् ॥
अन्ये ये चैव निर्दिष्टा महापातककारिणः ।
दक्षिणेन तु ते सर्वे द्वारेण प्रविशन्ति वै ॥
मुनय ऊचुः । न तृप्तिमधिगच्छामः पुण्यधर्मामृतस्य च ।
मुने त्वन्मुखगीतस्य तथा कौतूहलं हि नः ॥
उत्पत्तिं प्रलयं चैव भूतानां कर्मणो गतिम् ।
वेत्सि सर्वं मुने तेन पृच्छामस्त्वां महामतिम् ॥
श्रूयते यमलोकस्य मार्गः परमदुर्गमः ।
दुःखक्लेशकरः शश्वत् सर्वभूतभयावहः ॥
कथं तेन नरा यान्ति मार्गेण यमसादनम् ।
प्रमाणं चैव मार्गस्य ब्रूहि नो वदतां वर ॥
मुने पृच्छाम सर्वज्ञ ब्रूहि सर्वमशेषतः ।
कथं नरकदुःखानि नाप्नुवन्ति नरान् मुने ॥
केनोपायेन दानेन धर्मेण नियमेन च ।
मानुषस्य च याम्यस्य लोकस्य कियद् अन्तरम् ॥
कथं च स्वर्गतिं यान्ति नरकं केन कर्मणा ।
स्वर्गस्थानानि कियन्ति कियन्ति नरकाणि च ॥
कथं सुकृतिनो यान्ति कथं दुष्कृतकारिणः ।
किं रूपं किं प्रमाणं वा को वर्णस्तूभयोरपि ।
जीवस्य नीयमानस्य यमलोकं ब्रवीहि नः ॥
व्यास उवाच । शृणुध्वं मुनिशार्दूला वदतो मम सुव्रताः ।
संसारचक्रमजरं स्थितिर्यस्य न विद्यते ॥
सोऽहं वदामि वः सर्वं यममार्गस्य निर्णयम् ।
उत्क्रान्तिकालाद् आरभ्य यथा नान्यो वदिष्यति ॥
स्वरूपं चैव मार्गस्य यन् मां पृच्छथ सत्तमाः ।
यमलोकस्य चाध्वानमन्तरं मानुषस्य च ॥
योजनानां सहस्राणि षडशीतिस्तद् अन्तरम् ।
तप्तताम्रमिवातप्तं तद् अध्वानमुदाहृतम् ॥
तद् अवश्यं हि गन्तव्यं प्राणिभिर्जीवसञ्ज्ञकैः ।
पुण्यान् पुण्यकृतो यान्ति पापान् पापकृतोऽधमाः ॥
द्वाविंशतिश्च नरका यमस्य विषये स्थिताः ।
येषु दुष्कृतकर्माणो विपच्यन्ते पृथक् पृथक् ॥
नरको रौरवो रौद्रः शूकरस्ताल एव च ।
कुम्भीपाको महाघोरः शाल्मलोऽथ विमोहनः ॥
कीटादः कृमिभक्षश्च नालाभक्षो भ्रमस्तथा ।
नद्यः पूयवहाश्चान्या रुधिराम्भस्तथैव च ॥
अग्निज्वालो महाघोरः सन्दंशः शुनभोजनः ।
घोरा वैतरणी चैव असिपत्त्रवनं तथा ॥
न तत्र वृक्षच्छाया वा न तडागाः सरांसि च ।
न वाप्यो दीर्घिका वापि न कूपो न प्रपा सभा ॥
न मण्डपो नायतनं न नद्यो न च पर्वताः ।
न किञ्चिद् आश्रमस्थानं विद्यते तत्र वर्त्मनि ॥
यत्र विश्रमते श्रान्तः पुरुषो अतीवकर्षितः ।
अवश्यमेव गन्तव्यः स सर्वैस्तु महापथः ॥
प्राप्ते काले तु सन्त्यज्य सुहृद्बन्धुधनादिकम् ।
जरायुजाण्डजाश्चैव स्वेदजाश्चोद्भिजास्तथा ॥
जङ्गमाजङ्गमाश्चैव गमिष्यन्ति महापथम् ।
देवासुरमनुष्यैश्च वैवस्वतवशानुगैः ॥
स्त्रीपुंनपुंसकैश्चैव पृथिव्यां जीवसञ्ज्ञितैः ।
पूर्वाह्णे चापराह्णे वा मध्याह्ने वा तथा पुनः ॥
सन्ध्याकालेऽर्धरात्रे वा प्रत्यूषे वाप्युपस्थिते ।
वृद्धैर्वा मध्यमैर्वापि यौवनस्थैस्तथैव च ॥
गर्भवासेऽथ बाल्ये वा गन्तव्यः स महापथः ।
प्रवासस्थैर्गृहस्थैर्वा पर्वतस्थैः स्थलेऽपि वा ॥
क्षेत्रस्थैर्वा जलस्थैर्वा गृहमध्यगतैस्तथा ।
आसीनैश्चास्थितैर्वापि शयनीयगतैस्तथा ॥
जाग्रद्भिर्वा प्रसुप्तैर्वा गन्तव्यः स महापथः ।
इहानुभूय निर्दिष्टमायुर्जन्तुः स्वयं तदा ॥
तस्यान्ते च स्वयं प्राणैरनिच्छन्न् अपि मुच्यते ।
जलमग्निर्विषं शस्त्रं क्षुद् व्याधिः पतनं गिरेः ॥
निमित्तं किञ्चिद् आसाद्य देही प्राणैर्विमुच्यते ।
विहाय सुमहत् कृत्स्नं शरीरं पाञ्चभौतिकम् ॥
अन्यच्छरीरमादत्ते यातनीयं स्वकर्मजम् ।
दृढं शरीरमाप्नोति सुखदुःखोपभुक्तये ॥
तेन भुङ्क्ते स कृच्छ्राणि पापकर्ता नरो भृशम् ।
सुखानि धार्मिको हृष्ट इह नीतो यमक्षये ॥
ऊष्मा प्रकुपितः काये तीव्रवायुसमीरितः ।
भिनत्ति मर्मस्थानानि दीप्यमानो निरन्धनः ॥
उदानो नाम पवनस्ततश्चोर्ध्वं प्रवर्तते ।
भुज्यतामम्बुभक्ष्याणामधोगतिनिरोधकृत् ॥
ततो येनाम्बुदानानि कृतान्यन्नरसास्तथा ।
दत्ताः स तस्यामाह्लादमापदि प्रतिपद्यते ॥
अन्नानि येन दत्तानि श्रद्धापूतेन चेतसा ।
सोऽपि तृप्तिमवाप्नोति विनाप्यन्नेन वै तदा ॥
येनानृतानि नोक्तानि प्रीतिभेदः कृतो न च ।
आस्तिकः श्रद्दधानश्च सुखमृत्युं स गच्छति ॥
देवब्राह्मणपूजायां निरताश्चानसूयकाः ।
शुक्ला वदान्या ह्रीमन्तस्ते नराः सुखमृत्यवः ॥
यः कामान् नापि संरम्भान् न द्वेषाद् धर्ममुत्सृजेत् ।
यथोक्तकारी सौम्यश्च स सुखं मृत्युम् ऋच्छति ॥
वारिदास्तृषितानां ये क्षुधितान्नप्रदायिनः ।
प्राप्नुवन्ति नराः काले मृत्युं सुखसमन्वितम् ॥
शीतं जयन्ति धनदास्तापं चन्दनदायिनः ।
प्राणघ्नीं वेदनां कष्टां ये चान्योद्वेगधारिणः ॥
मोहं ज्ञानप्रदातारस्तथा दीपप्रदास्तमः ।
कूटसाक्षी मृषावादी यो गुरुर्नानुशास्ति वै ॥
ते मोहमृत्यवः सर्वे तथा ये वेदनिन्दकाः ।
विभीषणाः पूतिगन्धाः कूटमुद्गरपाणयः ॥
आगच्छन्ति दुरात्मानो यमस्य पुरुषास्तथा ।
प्राप्तेषु दृक्पथं तेषु जायते तस्य वेपथुः ॥
क्रन्दत्यविरतः सोऽथ भ्रातृमातृपितृंस्तथा ।
सा तु वाग् अस्फुटा विप्रा एकवर्णा विभाव्यते ॥
दृष्टिर्विभ्राम्यते त्रासात् कासावृष्ट्यत्यथाननम् ।
ततः स वेदनाविष्टं तच्छरीरं विमुञ्चति ॥
वाय्वग्रसारी तद्रूप+ ।देहमन्यत् प्रपद्यते ।
तत्कर्मयातनार्थे च न मातृपितृसम्भवम् ॥
तत्प्रमाणवयोवस्था+ ।संस्थानैः प्राप्यते व्यथा ।
ततो दूतो यमस्याथ पाशैर्बध्नाति दारुणैः ॥
जन्तोः सम्प्राप्तकालस्य वेदनार्तस्य वै भृशम् ।
भूतैः सन्त्यक्तदेहस्य कण्ठप्राप्तानिलस्य च ॥
शरीराच्च्यावितो जीवो रोरवीति तथोल्बणम् ।
निर्गतो वायुभूतस्तु षाट्कौशिककलेवरे ॥
मातृभिः पितृभिश्चैव भ्रातृभिर्मातुलैस्तथा ।
दारैः पुत्रैर्वयस्यैश्च गुरुभिस्त्यज्यते भुवि ॥
दृश्यमानश्च तैर्दीनैरश्रुपूर्णेक्षणैर्भृशम् ।
स्वशरीरं समुत्सृज्य वायुभूतस्तु गच्छति ॥
अन्धकारमपारं च महाघोरं तमोवृतम् ।
सुखदुःखप्रदातारं दुर्गमं पापकर्मणाम् ॥
दुःसहं च दुरन्तं च दुर्निरीक्षं दुरासदम् ।
दुरापमतिदुर्गं च पापिष्ठानां सदाहितम् ॥
कृष्यमाणाश्च तैर्भूतैर्याम्यैः पाशैस्तु संयताः ।
मुद्गरैस्ताड्यमानाश्च नीयन्ते तं महापथम् ॥
क्षीणायुषं समालोक्य प्राणिनं चायुषक्षये ।
निनीषवः समायान्ति यमदूता भयङ्कराः ॥
आरूढा यानकाले तु ऋक्षव्याघ्रखरेषु च ।
उष्ट्रेषु वानरेष्वन्ये वृश्चिकेषु वृकेषु च ॥
उलूकसर्पमार्जारं तथान्ये गृध्रवाहनाः ।
श्येनशृगालमारूढाः सरघाकङ्कवाहनाः ॥
वराहपशुवेताल+ ंअहिषास्यास्तथा परे ।
नानारूपधरा घोराः सर्वप्राणिभयङ्कराः ॥
दीर्घमुष्काः करालास्या वक्रनासास्त्रिलोचनाः ।
महाहनुकपोलास्याः प्रलम्बदशनच्छदाः ॥
निर्गतैर्विकृताकारैर्दशनैरङ्कुरोपमैः ।
मांसशोणितदिग्धाङ्गा दंष्ट्राभिर्भृशमुल्बणैः ॥
मुखैः पातालसदृशैर्ज्वलज्जिह्वैर्भयङ्करैः ।
नेत्रैः सुविकृताकारैर्ज्वलत्पिङ्गलचञ्चलैः ॥
मार्जारोलूकखद्योत+ ।शक्रगोपवद् उद्धतैः ।
केकरैः सङ्कुलैस्स्तब्धैर्लोचनैः पावकोपमैः ॥
भृशमाभरणैर्भीमैराबद्धैर्भुजगोपमैः ।
शोणासरलगात्रैश्च मुण्डमालाविभूषितैः ॥
कण्ठस्थकृष्णसर्पैश्च फूत्काररवभीषणैः ।
वह्निज्वालोपमैः केशैः स्तब्धरुक्षैर्भयङ्करैः ॥
बभ्रुपिङ्गललोलैश्च कद्रुश्मश्रुभिरावृताः ।
भुजदण्डैर्महाघोरैः प्रलम्बैः परिघोपमैः ॥
केचिद् द्विबाहवस्तत्र तथान्ये च चतुर्भुजाः ।
द्विरष्टबाहवश्चान्ये दशविंशभुजास्तथा ॥
असङ्ख्यातभुजाश्चान्ये केचिद् बाहुसहस्रिणः ।
आयुधैर्विकृताकारैः प्रज्वलद्भिर्भयानकैः ॥
शक्तितोमरचक्राद्यैः सुदीप्तैर्विविधायुधैः ।
पाशशृङ्खलदण्डैश्च भीषयन्तो महाबलाः ॥
आगच्छन्ति महारौद्रा मर्त्यानामायुषः क्षये ।
ग्रहीतुं प्राणिनः सर्वे यमस्याज्ञाकरास्तथा ॥
यत् तच्छरीरमादत्ते यातनीयं स्वकर्मजम् ।
तद् अस्य नीयते जन्तोर्यमस्य सदनं प्रति ॥
बद्ध्वा तत् कालपाशैश्च निगडैर्वज्रशृङ्खलैः ।
ताडयित्वा भृशं क्रुद्धैर्नीयते यमकिङ्करैः ॥
प्रस्खलन्तं रुदन्तं च आक्रोशन्तं मुहुर्मुहुः ।
हा तात मातः पुत्रेति वदन्तं कर्मदूषितम् ॥
आहत्य निशितैः शूलैर्मुद्गरैर्निशितैर्घनैः ।
खड्गशक्तिप्रहारैश्च वज्रदण्डैः सुदारुणैः ॥
भर्त्स्यमानो महारावैर्वज्रशक्तिसमन्वितैः ।
एकैकशो भृशं क्रुद्धैस्ताडयद्भिः समन्ततः ॥
स मुह्यमानो दुःखार्तः प्रतपंश्च इतस्ततः ।
आकृष्य नीयते जन्तुरध्वानं सुभयङ्करैः ॥
कुशकण्टकवल्मीक+ ।शङ्कुपाषाणशर्करे ।
तथा प्रदीप्तज्वलने क्षारवज्रशतोत्कटे ॥
प्रदीप्तादित्यतप्तेन दह्यमानस्तदंशुभिः ।
कृष्यते यमदूतैश्च शिवासंनादभीषणैः ॥
विकृष्यमाणस्तैर्घोरैर्भक्ष्यमाणः शिवाशतैः ।
प्रयाति दारुणे मार्गे पापकर्मा यमालयम् ॥
क्वचिद् भीतैः क्वचित् त्रस्तैः प्रस्खलद्भिः क्वचित् क्वचित् ।
दुःखेनाक्रन्दमानैश्च गन्तव्यः स महापथः ॥
निर्भर्त्स्यमानैरुद्विग्नैर्विद्रुतैर्भयविह्वलैः ।
कम्पमानशरीरैस्तु गन्तव्यं जीवसञ्ज्ञकैः ॥
कण्टकाकीर्णमार्गेण सन्तप्तसिकतेन च ।
दह्यमानैस्तु गन्तव्यं नरैर्दानविवर्जितैः ॥
मेदःशोणितदुर्गन्धैर्बस्तगात्रैश्च पूगशः ।
दग्धस्फुटत्वचाकीर्णैर्गन्तव्यं जीवघातकैः ॥
कूजद्भिः क्रन्दमानैश्च विक्रोशद्भिश्च विस्वरम् ।
वेदनार्तैश्च सद्भिश्च गन्तव्यं जीवघातकैः ॥
शक्तिभिर्भिन्दिपालैश्च खड्गतोमरसायकैः ।
भिद्यद्भिस्तीक्ष्णशूलाग्रैर्गन्तव्यं जीवघातकैः ॥
श्वानैर्व्याघ्रैर्वृकैः कङ्कैर्भक्ष्यमाणैश्च पापिभिः ॥
कृन्तद्भिः क्रकचाघातैर्गन्तव्यं मांसखादिभिः ।
महिषर्षभशृङ्गाग्रैर्भिद्यमानैः समन्ततः ॥
उल्लिखद्भिः शूकरैश्च गन्तव्यं मांसखादकैः ।
सूचीभ्रमरकाकोल+ ंअक्षिकाभिश्च सङ्घशः ॥
भुज्यमानैश्च गन्तव्यं पापिष्ठैर्मधुघातकैः ।
विश्वस्तं स्वामिनं मित्रं स्त्रियं वा यस्तु घातयेत् ॥
शस्त्रैर्निकृत्यमानैश्च गन्तव्यं चातुरैर्नरैः ।
घातयन्ति च ये जन्तूंस्ताडयन्ति निरागसः ॥
राक्षसैर्भक्ष्यमाणास्ते यान्ति याम्यपथं नराः ।
ये हरन्ति परस्त्रीणां वरप्रावरणानि च ॥
ते यान्ति विद्रुता नग्नाः प्रेतीभूता यमालयम् ।
वासो धान्यं हिरण्यं वा गृहक्षेत्रमथापि वा ॥
ये हरन्ति दुरात्मानः पापिष्ठाः पापकर्मिणः ।
पाषाणैर्लगुडैर्दण्डैस्ताड्यमानैस्तु जर्जरैः ॥
वहद्भिः शोणितं भूरि गन्तव्यं तु यमालयम् ।
ब्रह्मस्वं ये हरन्तीह नरा नरकनिर्भयाः ॥
ताडयन्ति तथा विप्रान् आक्रोशन्ति नराधमाः ।
शुष्ककाष्ठनिबद्धास्ते छिन्नकर्णाक्षिनासिकाः ॥
पूयशोणितदिग्धास्ते कालगृध्रैश्च जम्बुकैः ।
किङ्करैर्भीषणैश्चण्डैस्ताड्यमानाश्च दारुणैः ॥
विक्रोशमाना गच्छन्ति पापिनस्ते यमालयम् ।
एवं परमदुर्धर्षमध्वानं ज्वलनप्रभम् ॥
रौरवं दुर्गविषमं निर्दिष्टं मानुषस्य च ।
प्रतप्तताम्रवर्णाभं वह्निज्वालास्फुलिङ्गवत् ॥
कुरण्टकण्टकाकीर्णं पृथुविकटताडनैः ।
शक्तिवज्रैश्च सङ्कीर्णमुज्ज्वलं तीव्रकण्टकम् ॥
अङ्गारवालुकामिश्रं वह्निकीटकदुर्गमम् ।
ज्वालामालाकुलं रौद्रं सूर्यरश्मिप्रतापितम् ॥
अध्वानं नीयते देही कृष्यमाणः सुनिष्ठुरैः ।
यदैव क्रन्दते जन्तुर्दुःखार्तः पतितः क्वचित् ॥
तदैवाहन्यते सर्वैरायुधैर्यमकिङ्करैः ।
एवं सन्ताड्यमानश्च लुब्धः पापेषु योऽनयः ॥
अवशो नीयते जन्तुर्दुर्धरैर्यमकिङ्करैः ।
सर्वैरेव हि गन्तव्यमध्वानं तत् सुदुर्गमम् ॥
नीयते विविधैर्घोरैर्यमदूतैरवज्ञया ।
नीत्वा सुदारुणं मार्गं प्राणिनं यमकिङ्करैः ॥
प्रवेश्यते पुरीं घोरां ताम्रायसमयीं द्विजाः ।
सा पुरी विपुलाकारा लक्षयोजनमायता ॥
चतुरस्रा विनिर्दिष्टा चतुर्द्वारवती शुभा ।
प्राकाराः काञ्चनास्तस्या योजनायुतमुच्छ्रिताः ॥
इन्द्रनीलमहानील+ ।पद्मरागोपशोभिता ।
सा पुरी विविधैः सङ्घैर्घोरा घोरैः समाकुला ॥
देवदानवगन्धर्वैर्यक्षराक्षसपन्नगैः ।
पूर्वद्वारं शुभं तस्याः पताकाशतशोभितम् ॥
वज्रेन्द्रनीलवैदूर्य+ ंउक्ताफलविभूषितम् ।
गीतनृत्यैः समाकीर्णं गन्धर्वाप्सरसां गणैः ॥
प्रवेशस्तेन देवानाम् ऋषीणां योगिनां तथा ।
गन्धर्वसिद्धयक्षाणां विद्याधरविसर्पिणाम् ॥
उत्तरं नगरद्वारं घण्टाचामरभूषितम् ।
छत्त्रचामरविन्यासं नानारत्नैरलङ्कृतम् ॥
वीणारेणुरवै रम्यैर्गीतमङ्गलनादितैः ।
ऋग्यजुःसामनिर्घोषैर्मुनिवृन्दसमाकुलम् ॥
विशन्ति येन धर्मज्ञाः सत्यव्रतपरायणाः ।
ग्रीष्मे वारिप्रदा ये च शीते चाग्निप्रदा नराः ॥
श्रान्तसंवाहका ये च प्रियवादरताश्च ये ।
ये च दानरताः शूरा मातापितृपराश्च ये ॥
द्विजशुश्रूषणे युक्ता नित्यं येऽतिथिपूजकाः ।
पश्चिमं तु महाद्वारं पुर्या रत्नैर्विभूषितम् ॥
विचित्रमणिसोपानं तोमरैः समलङ्कृतम् ।
भेरीमृदङ्गसंनादैः शङ्खकाहलनादितम् ॥
सिद्धवृन्दैः सदा हृष्टैर्मङ्गलैः प्रणिनादितम् ।
प्रवेशस्तेन हृष्टानां शिवभक्तिमतां नृणाम् ॥
सर्वतीर्थप्लुता ये च पञ्चाग्नेर्ये च सेवकाः ।
प्रस्थाने ये मृता वीरा मृताः कालञ्जरे गिरौ ॥
अग्नौ विपन्ना ये वीराः साधितं यैरनाशकम् ।
ये स्वामिमित्रलोकार्थे गोग्रहे सङ्कुले हताः ॥
ते विशन्ति नराः शूराः पश्चिमेन तपोधनाः ।
पुर्यां तस्या महाघोरं सर्वसत्त्वभयङ्करम् ॥
हाहाकारसमाक्रुष्टं दक्षिणं द्वारमीदृशम् ।
अन्धकारसमायुक्तं तीक्ष्णशृङ्गैः समन्वितम् ॥
कण्टकैर्वृश्चिकैः सर्पैर्वज्रकीटैः सुदुर्गमैः ।
विलुम्पद्भिर्वृकैर्व्याघ्रैरृक्षैः सिंहैः सजम्बुकैः ॥
श्वानमार्जारगृध्रैश्च सज्वालकवलैर्मुखैः ।
प्रवेशस्तेन वै नित्यं सर्वेषामपकारिणाम् ॥
ये घातयन्ति विप्रान् गा बालं वृद्धं तथातुरम् ।
शरणागतं विश्वस्तं स्त्रियं मित्रं निरायुधम् ॥
येऽगम्यागामिनो मूढाः परद्रव्यापहारिणः ।
निक्षेपस्यापहर्तारो विषवह्निप्रदाश्च ये ॥
परभूमिं गृहं शय्यां वस्त्रालङ्कारहारिणः ।
पररन्ध्रेषु ये क्रूरा ये सदानृतवादिनः ॥
ग्रामराष्ट्रपुरस्थाने महादुःखप्रदा हि ये ।
कूटसाक्षिप्रदातारः कन्याविक्रयकारकाः ॥
अभक्ष्यभक्षणरता ये गच्छन्ति सुतां स्नुषाम् ।
मातरं पितरं चैव ये वदन्ति च पौरुषम् ॥
अन्ये ये चैव निर्दिष्टा महापातककारिणः ।
दक्षिणेन तु ते सर्वे द्वारेण प्रविशन्ति वै ॥
मुनय ऊचुः । कथं दक्षिणमार्गेण विशन्ति पापिनः पुरम् ।
श्रोतुमिच्छाम तद् ब्रूहि विस्तरेण तपोधन ॥
व्यास उवाच । सुघोरं तन् महाघोरं द्वारं वक्ष्यामि भीषणम् ।
नानाश्वापदसङ्कीर्णं शिवाशतनिनादितम् ॥
फेत्काररवसंयुक्तमगम्यं लोमहर्षणम् ।
भूतप्रेतपिशाचैश्च वृतं चान्यैश्च राक्षसैः ॥
एवं दृष्ट्वा सुदूरान्ते द्वारं दुष्कृतकारिणः ।
मोहं गच्छन्ति सहसा त्रासाद् विप्रलपन्ति च ॥
ततस्ताञ् शृङ्खलैः पाशैर्बद्ध्वा कर्षन्ति निर्भयाः ।
ताडयन्ति च दण्डैश्च भर्त्सयन्ति पुनः पुनः ॥
लब्धसञ्ज्ञास्ततस्ते वै रुधिरेण परिप्लुताः ।
व्रजन्ति दक्षिणं द्वारं प्रस्खलन्तः पदे पदे ॥
तीव्रकण्टकयुक्तेन शर्करानिचितेन च ।
क्षुरधारानिभैस्तीक्ष्णैः पाषाणैर्निचितेन च ॥
क्वचित् पङ्केन निचिता निरुत्तारैश्च खातकैः ।
लोहसूचीनिभैर्दन्तैः सञ्छन्नेन क्वचित् क्वचित् ॥
तटप्रपातविषमैः पर्वतैर्वृक्षसङ्कुलैः ।
प्रतप्ताङ्गारयुक्तेन यान्ति मार्गेण दुःखिताः ॥
क्वचिद् विषमगर्ताभिः क्वचिल्लोष्टैः सुपिच्छलैः ।
सुतप्तवालुकाभिश्च तथा तीक्ष्णैश्च शङ्कुभिः ॥
अयःशृङ्गाटकैस्तप्तैः क्वचिद् दावाग्निना युतम् ।
क्वचित् तप्तशिलाभिश्च क्वचिद् व्याप्तं हिमेन च ॥
क्वचिद् वालुकया व्याप्तमाकण्ठान्तःप्रवेशया ।
क्वचिद् दुष्टाम्बुना व्याप्तं क्वचित् कर्षाग्निना पुनः ॥
क्वचित् सिंहैर्वृकैर्व्याघ्रैर्दशकीटैश्च दारुणैः ।
क्वचिन् महाजलौकाभिः क्वचिद् अजगरैः पुनः ॥
मक्षिकाभिश्च रौद्राभिः क्वचित् सर्पविषोल्बणैः ।
क्वचिद् दुष्टगजैश्चैव बलोन्मत्तैः प्रमाथिभिः ॥
पन्थानमुल्लिखद्भिश्च तीक्ष्णशृङ्गैर्महावृषैः ।
महाशृङ्गैश्च महिषैरुष्ट्रैर्मत्तैश्च खादनैः ॥
डाकिनीभिश्च रौद्राभिर्विकरालैश्च राक्षसैः ।
व्याधिभिश्च महारौद्रैः पीड्यमाना व्रजन्ति ते ॥
महाधूलिविमिश्रेण महाचण्डेन वायुना ।
महापाषाणवर्षेण हन्यमाना निराश्रयाः ॥
क्वचिद् विद्युन्निपातेन दीर्यमाणा व्रजन्ति ते ।
महता बाणवर्षेण भिद्यमानाश्च सर्वशः ॥
पतद्भिर्वज्रनिर्घातैरुल्कापातैः सुदारुणैः ।
प्रदीप्ताङ्गारवर्षेण दह्यमाना विशन्ति च ॥
महता पांशुवर्षेण पूर्यमाणा रुदन्ति च ।
मेघारवैः सुघोरैश्च वित्रास्यन्ते मुहुर्मुहुः ॥
निःशेषाः शरवर्षेण चूर्ण्यमाणाश्च सर्वतः ।
महाक्षाराम्बुधाराभिः सिच्यमाना व्रजन्ति च ॥
महाशीतेन मरुता रूक्षेण परुषेण च ।
समन्ताद् दीर्यमाणाश्च शुष्यन्ते सङ्कुचन्ति च ॥
इत्थं मार्गेण पुरुषाः पाथेयरहितेन च ।
निरालम्बेन दुर्गेण निर्जलेन समन्ततः ॥
अतिश्रमेण महता निर्गतेनाश्रमाय वै ।
नीयन्ते देहिनः सर्वे ये मूढाः पापकर्मिणः ॥
यमदूतैर्महाघोरैस्तदाज्ञाकारिभिर्बलात् ।
एकाकिनः पराधीना मित्रबन्धुविवर्जिताः ॥
शोचन्तः स्वानि कर्माणि रुदन्ति च मुहुर्मुहुः ।
प्रेतीभूता निषिद्धास्ते शुष्ककण्ठौष्ठतालुकाः ॥
कृशाङ्गा भीतभीताश्च दह्यमानाः क्षुधाग्निना ।
बद्धाः शृङ्खलया केचित् केचिद् उत्तानपादयोः ॥
आकृष्यन्ते शुष्यमाणा यमदूतैर्बलोत्कटैः ।
नरा अधोमुखाश्चान्ये कृष्यमाणाः सुदुःखिताः ॥
अन्नपानीयरहिता याचमानाः पुनः पुनः ।
देहि देहीति भाषन्तः साश्रुगद्गदया गिरा ॥
कृताञ्जलिपुटा दीनाः क्षुत्तृष्णापरिपीडिताः ।
भक्ष्यान् उच्चावचान् दृष्ट्वा भोज्यान् पेयांश्च पुष्कलान् ॥
सुगन्धद्रव्यसंयुक्तान् याचमानाः पुनः पुनः ।
दधिक्षीरघृतोन्मिश्रं दृष्ट्वा शाल्योदनं तथा ॥
पानानि च सुगन्धीनि शीतलान्युदकानि च ।
तान् याचमानांस्ते याम्या भर्त्सयन्तस्तदाब्रुवन् ।
वचोभिः परुषैर्भीमाः क्रोधरक्तान्तलोचनाः ॥
याम्या ऊचुः । न भवद्भिर्हुतं काले न दत्तं ब्राह्मणेषु च ।
प्रसभं दीयमानं च वारितं च द्विजातिषु ॥
तस्य पापस्य च फलं भवतां समुपागतम् ।
नाग्नौ दग्धं जले नष्टं न हृतं नृपतस्करैः ॥
कुतो वा साम्प्रतं विप्रे यन् न दत्तं पुराधमाः ।
यैर्दत्तानि तु दानानि साधुभिः सात्त्विकानि तु ॥
तेषामेते प्रदृश्यन्ते कल्पिता ह्यन्नपर्वताः ।
भक्ष्यभोज्याश्च पेयाश्च लेह्याश्चोष्याश्च संवृताः ॥
न यूयमभिलप्स्यध्वे न दत्तं च कथञ्चन ।
यैस्तु दत्तं हुतं चेष्टं ब्राह्मणाश्चैव पूजिताः ॥
तेषामन्नं समानीय इह निक्षिप्यते सदा ।
परस्वं कथमस्माभिर्दातुं शक्येत नारकाः ॥
व्यास उवाच । किङ्कराणां वचः श्रुत्वा निःस्पृहाः क्षुत्तृषार्दिताः ।
ततस्ते दारुणैश्चास्त्रैः पीड्यन्ते यमकिङ्करैः ॥
मुद्गरैर्लोहदण्डैश्च शक्तितोमरपट्टिशैः ।
परिघैर्भिन्दिपालैश्च गदापरशुभिः शरैः ॥
पृष्ठतो हन्यमान्याश्च यमदूतैः सुनिर्दयैः ।
अग्रतः सिंहव्याघ्राद्यैर्भक्ष्यन्ते पापकारिणः ॥
न प्रवेष्टुं न निर्गन्तुं लभन्ते दुःखिता भृशम् ।
स्वकर्मोपहताः पापाः क्रन्दमानाः सुदारुणाः ॥
तत्र सम्पीड्य सुभृशं प्रवेशं यमकिङ्करैः ।
नीयन्ते पापिनस्तत्र यत्र तिष्ठेत् स्वयं यमः ॥
धर्मात्मा धर्मकृद् देवः सर्वसंयमनो यमः ।
एवं पथातिकष्टेन प्राप्ताः प्रेतपुरं नराः ॥
प्रज्ञापितास्तदा दूतैर्निवेश्यन्ते यमाग्रतः ।
ततस्ते पापकर्माणस्तं पश्यन्ति भयानकम् ॥
पापापविद्धनयना विपरीतात्मबुद्धयः ।
दंष्ट्राकरालवदनं भ्रुकूटीकुटिलेक्षणम् ॥
ऊर्ध्वकेशं महाश्मश्रुं प्रस्फुरदधरोत्तरम् ।
अष्टादशभुजं क्रुद्धं नीलाञ्जनचयोपमम् ॥
सर्वायुधोद्यतकरं तीव्रदण्डेन संयुतम् ।
महामहिषमारूढं दीप्ताग्निसमलोचनम् ॥
रक्तमाल्याम्बरधरं महामेघमिवोच्छ्रितम् ।
प्रलयाम्बुदनिर्घोषं पिबन्न् इव महोदधिम् ॥
ग्रसन्तमिव त्रैलोक्यमुद्गिरन्तमिवानलम् ।
मृत्युं च तत्समीपस्थं कालानलसमप्रभम् ॥
प्रलयानलसङ्काशं कृतान्तं च भयानकम् ।
मारीचोग्रा महामारी कालरात्री च दारुणा ॥
विविधा व्याधयः कष्टा नानारूपा भयावहाः ।
शक्तिशूलाङ्कुशधराः पाशचक्रासिधारिणः ॥
वज्रदण्डधरा रौद्राः क्षुरतूणधनुर्धराः ।
असङ्ख्याता महावीर्याः क्रूराश्चाञ्जनसप्रभाः ॥
सर्वायुधोद्यतकरा यमदूता भयानकाः ।
अनेन परिवारेण महाघोरेण संवृतम् ॥
यमं पश्यन्ति पापिष्ठाश्चित्रगुप्तं विभीषणम् ।
निर्भर्त्सयति चात्यर्थं यमस्तान् पापकारिणः ॥
चित्रगुप्तस्तु भगवान् धर्मवाक्यैः प्रबोधयन् ॥
चित्रगुप्त उवाच । भो भो दुष्कृतकर्माणः परद्रव्यापहारिणः ।
गर्विता रूपवीर्येण परदारविमर्दकाः ॥
यत् स्वयं क्रियते कर्म तत् स्वयं भुज्यते पुनः ।
तत् किमात्मोपघातार्थं भवद्भिर्दुष्कृतं कृतम् ॥
इदानीं किं नु शोचध्वं पीड्यमानाः स्वकर्मभिः ।
भुञ्जध्वं स्वानि दुःखानि नहि दोषोऽस्ति कस्यचित् ॥
य एते पृथिवीपालाः सम्प्राप्ता मत्समीपतः ।
स्वकीयैः कर्मभिर्घोरैर्दुष्प्रज्ञा बलगर्विताः ॥
भो भो नृपा दुराचाराः प्रजाविध्वंसकारिणः ।
अल्पकालस्य राज्यस्य कृते किं दुष्कृतं कृतम् ॥
राज्यलोभेन मोहेन बलाद् अन्यायतः प्रजाः ।
यद् दण्डिताः फलं तस्य भुञ्जध्वमधुना नृपाः ॥
कुतो राज्यं कलत्रं च यदर्थमशुभं कृतम् ।
तत् सर्वं सम्परित्यज्य यूयमेकाकिनः स्थिताः ॥
पश्यामो न बलं सर्वं येन विध्वंसिताः प्रजाः ।
यमदूतैः पाट्यमाना अधुना कीदृशं फलम् ॥
व्यास उवाच । एवं बहुविधैर्वाक्यैरुपालब्धा यमेन ते ।
शोचन्तः स्वानि कर्माणि तूष्णीं तिष्ठन्ति पार्थिवाः ॥
इति कर्म समादिश्य नृपाणां धर्मराट् स्वयम् ।
तत्पातकविशुद्ध्यर्थमिदं वचनमब्रवीत् ॥
यम उवाच । भो भोश्चण्ड महाचण्ड गृहीत्वा नृपतीन् इमान् ।
विशोधयध्वं पापेभ्यः क्रमेण नरकाग्निषु ॥
व्यास उवाच । ततः शीघ्रं समुत्थाय नृपान् सङ्गृह्य पादयोः ।
भ्रामयित्वा तु वेगेन क्षिप्त्वा चोर्ध्वं प्रगृह्य च ॥
तत्तत्पापप्रमाणेन यमदूताः शिलातले ।
आस्फोटयन्ति तरसा वज्रेणेव महाद्रुमम् ॥
ततस्तु रक्तं स्रोतोभिः स्रवते जर्जरीकृतः ।
निःसञ्ज्ञः स तदा देही निश्चेष्टश्च प्रजायते ॥
ततः स वायुना स्पृष्टः शनैरुज्जीवते पुनः ।
ततः पापविशुद्ध्यर्थं क्षिपन्ति नरकार्णवे ॥
अन्यांश्च ते तदा दूताः पापकर्मरतान् नरान् ।
निवेदयन्ति विप्रेन्द्रा यमाय भृशदुःखितान् ॥
यमदूता ऊचुः । एष देव तवादेशाद् अस्माभिर्मोहितो भृशम् ।
आनीतो धर्मविमुखः सदा पापरतः परः ॥
एष लुब्धो दुराचारो महापातकसंयुतः ।
उपपातककर्ता च सदा हिंसारतो शुचिः ॥
अगम्यागामी दुष्टात्मा परद्रव्यापहारकः ।
कन्याक्रयी कूटसाक्षी कृतघ्नो मित्रवञ्चकः ॥
अनेन मदमत्तेन सदा धर्मो विनिन्दितः ।
पापमाचरितं कर्म मर्त्यलोके दुरात्मना ॥
इदानीमस्य देवेश निग्रहानुग्रहौ वद ।
प्रभुरस्य क्रियायोगे वयं वा परिपन्थिनः ॥
व्यास उवाच । इति विज्ञाप्य देवेशं न्यस्याग्रे पापकारिणम् ।
नरकाणां सहस्रेषु लक्षकोटिशतेषु च ॥
किङ्करास्ते ततो यान्ति ग्रहीतुमपरान् नरान् ।
प्रतिपन्ने कृते दोषे यमो वै पापकारिणाम् ॥
समादिशति तान् घोरान् निग्रहाय स्वकिङ्करान् ।
यथा यस्य विनिर्दिष्टो वसिष्ठाद्यैर्विनिग्रहः ॥
पापस्य तद् भृशं क्रुद्धाः कुर्वन्ति यमकिङ्कराः ।
अङ्कुशैर्मुद्गरैर्दण्डैः क्रकचैः शक्तितोमरैः ॥
खड्गशूलनिपातैश्च भिद्यन्ते पापकारिणः ।
नरकाणां सहस्रेषु लक्षकोटिशतेषु च ॥
स्वकर्मोपार्जितैर्दोषैः पीड्यन्ते यमकिङ्करैः ।
शृणुध्वं नरकाणां च स्वरूपं च भयङ्करम् ॥
नामानि च प्रमाणं च येन यान्ति नराश्च तान् ।
महावाचीति विख्यातं नरकं शोणितप्लुतम् ॥
वज्रकण्टकसम्मिश्रं योजनायुतविस्तृतम् ।
तत्र सम्पीड्यते मग्नो भिद्यते वज्रकण्टके ॥
वर्षलक्षं महाघोरं गोघाती नरके नरः ।
योजनानां शतं लक्षं कुम्भीपाकं सुदारुणम् ॥
ताम्रकुम्भवती दीप्ता वालुकाङ्गारसंवृता ।
ब्रह्महा भूमिहर्ता च निक्षेपस्यापहारकः ॥
दह्यन्ते तत्र सङ्क्षिप्ता यावद् आभूतसम्प्लवम् ।
रौरवो वज्रनाराचैः प्रज्वलद्भिः समावृतः ॥
योजनानां सहस्राणि षष्टिरायामविस्तरैः ।
भिद्यन्ते तत्र नाराचैः सज्वालैर्नरके नराः ॥
इक्षुवत् तत्र पीड्यन्ते ये नराः कूटसाक्षिणः ।
अयोमयं प्रज्वलितं मञ्जूषं नरकं स्मृतम् ॥
निक्षिप्तास्तत्र दह्यन्ते बन्दिग्राहकृताश्च ये ।
अप्रतिष्ठेति नरकं पूयमूत्रपुरीषकम् ॥
अधोमुखः पतेत् तत्र ब्राह्मणस्योपपीडकः ।
लाक्षाप्रज्वलितं घोरं नरकं तु विलेपकम् ॥
निमग्नास्तत्र दह्यन्ते मद्यपाने द्विजोत्तमाः ।
महाप्रभेति नरकं दीप्तशूलमहोच्छ्रयम् ॥
तत्र शूलेन भिद्यन्ते पतिभार्योपभेदिनः ।
नरकं च महाघोरं जयन्ती चायसी शिला ॥
तया चाक्रम्यते पापः परदारोपसेवकः ।
नरकं शाल्मलाख्यं तु प्रदीप्तदृढकण्टकम् ॥
तया लिङ्गति दुःखार्ता नारी बहुनरङ्गमा ।
ये वदन्ति सदासत्यं परमर्मावकर्तनम् ॥
जिह्वा चोच्छ्रियते तेषां सदस्यैर्यमकिङ्करैः ।
ये तु रागैः कटाक्षैश्च वीक्षन्ते परयोषितम् ॥
तेषां चक्षूंषि नाराचैर्विध्यन्ते यमकिङ्करैः ॥
मातरं येऽपि गच्छन्ति भगिनीं दुहितरं स्नुषाम् ।
स्त्रीबालवृद्धहन्तारो यावद् इन्द्राश्चतुर्दश ।
ज्वालामालाकुलं रौद्रं महारौरवसञ्ज्ञितम् ॥
नरकं योजनानां च सहस्राणि चतुर्दश ।
पुरं क्षेत्रं गृहं ग्रामं यो दीपयति वह्निना ॥
स तत्र दह्यते मूढो यावत् कल्पस्थितिर्नरः ।
तामिस्रमिति विख्यातं लक्षयोजनविस्तृतम् ॥
निपतद्भिः सदा रौद्रः खड्गपट्टिशमुद्गरैः ।
तत्र चौरा नराः क्षिप्तास्ताड्यन्ते यमकिङ्करैः ॥
शूलशक्तिगदाखड्गैर्यावत् कल्पशतत्रयम् ।
तामिस्राद् द्विगुणं प्रोक्तं महातामिस्रसञ्ज्ञितम् ॥
जलौकासर्पसम्पूर्णां निरालोकं सुदुःखदम् ।
मातृहा पितृहा चैव मित्रविस्रम्भघातकः ॥
तिष्ठन्ति तक्ष्यमाणाश्च यावत् तिष्ठति मेदिनी ।
असिपत्त्रवनं नाम नरकं भूरिदुःखदम् ॥
योजनायुतविस्तारं ज्वलत्खड्गैः समाकुलम् ।
पातितस्तत्र तैः खड्गैः शतधा तु समाहतः ॥
मित्रघ्नः कृत्यते तावद् यावद् आभूतसम्प्लवम् ।
करम्भवालुका नाम नरकं योजनायुतम् ॥
कूपाकारं वृतं दीप्तैर्वालुकाङ्गारकण्टकैः ।
दह्यते भिद्यते वर्ष+ ।लक्षायुतशतत्रयम् ॥
येन दग्धो जनो नित्यं मिथ्योपायैः सुदारुणैः ।
काकोलं नाम नरकं कृमिपूयपरिप्लुतम् ॥
क्षिप्यते तत्र दुष्टात्मा एकाकी मिष्टभुङ् नरः ।
कुड्मलं नाम नरकं पूर्णं विण्मूत्रशोणितैः ॥
पञ्चयज्ञक्रियाहीनाः क्षिप्यन्ते तत्र वै नराः ।
सुदुर्गन्धं महाभीमं मांसशोणितसङ्कुलम् ॥
अभक्ष्यान्ने रतास्तेऽत्र निपतन्ति नराधमाः ।
क्रिमिकीटसमाकीर्णं शवपूर्णं महावटम् ॥
अधोमुखः पतेत् तत्र कन्याविक्रयकृन् नरः ।
नाम्ना वै तिलपाकेति नरकं दारुणं स्मृतम् ॥
तिलवत् तत्र पीड्यन्ते परपीडारताश्च ये ।
नरकं तैलपाकेति ज्वलत्तैलमहीप्लवम् ॥
पच्यते तत्र मित्रघ्नो हन्ता च शरणागतम् ।
नाम्ना वज्रकपाटेति वज्रशृङ्खलयान्वितम् ॥
पीड्यन्ते निर्दयं तत्र यैः कृतः क्षीरविक्रयः ।
निरुच्छ्वास इति प्रोक्तं तमोन्धं वातवर्जितम् ॥
निश्चेष्टं क्षिप्यते तत्र विप्रदाननिरोधकृत् ।
अङ्गारोपचयं नाम दीप्ताङ्गारसमुज्ज्वलम् ॥
दह्यते तत्र येनोक्तं दानं विप्राय नार्पितम् ।
महापायीति नरकं लक्षयोजनमायतम् ॥
पात्यन्तेऽधोमुखास्तत्र ये जल्पन्ति सदानृतम् ।
महाज्वालेति नरकं ज्वालाभास्वरभीषणम् ॥
दह्यते तत्र सुचिरं यः पापे बुद्धिकृन् नरः ।
नरकं क्रकचाख्यातं पीड्यन्ते तत्र वै नराः ॥
क्रकचैर्वज्रधारोग्रैरगम्यागमने रताः ।
नरकं गुडपाकेति ज्वलद्गुडह्रदैर्वृतम् ॥
निक्षिप्तो दह्यते तस्मिन् वर्णसङ्करकृन् नरः ।
क्षुरधारेति नरकं तीक्ष्णक्षुरसमावृतम् ॥
छिद्यन्ते तत्र कल्पान्तं विप्रभूमिहरा नराः ।
नरकं चाम्बरीषाख्यं प्रलयानलदीपितम् ॥
कल्पकोटिशतं तत्र दह्यते स्वर्णहारकः ।
नाम्ना वज्रकुठारेति नरकं वज्रसङ्कुलम् ॥
छिद्यन्ते तत्र छेत्तारो द्रुमाणां पापकारिणः ।
नरकं परितापाख्यं प्रलयानलदीपितम् ॥
गरदो मधुहर्ता च पच्यते तत्र पापकृत् ।
नरकं कालसूत्रं च वज्रसूत्रविनिर्मितम् ॥
भ्रमन्तस्तत्र च्छिद्यन्ते परसस्योपलुण्ठकाः ।
नरकं कश्मलं नाम श्लेष्मशिङ्घाणकावृतम् ॥
तत्र सङ्क्षिप्यते कल्पं सदा मांसरुचिर्नरः ।
नरकं चोग्रगन्धेति लालामूत्रपुरीषवत् ॥
क्षिप्यन्ते तत्र नरके पितृपिण्डाप्रयच्छकाः ।
नरकं दुर्धरं नाम जलौकावृश्चिकाकुलम् ॥
उत्कोचभक्षकस्तत्र तिष्ठते वर्षकायुतम् ।
यच्च वज्रमहापीडा नरकं वज्रनिर्मितम् ॥
तत्र प्रक्षिप्य दह्यन्ते पीड्यन्ते यमकिङ्करैः ।
धनं धान्यं हिरण्यं वा परकीयं हरन्ति ये ॥
यमदूतैश्च चौरास्ते छिद्यन्ते लवशः क्षुरैः ।
ये हत्वा प्राणिनं मूढाः खादन्ते काकगृध्रवत् ॥
भोज्यन्ते च स्वमांसं ते कल्पान्तं यमकिङ्करैः ।
आसनं शयनं वस्त्रं परकीयं हरन्ति ये ॥
यमदूतैश्च ते मूढा भिद्यन्ते शक्तितोमरैः ।
फलं पत्त्रं नृणां वापि हृतं यैस्तु कुबुद्धिभिः ॥
यमदूतैश्च ते क्रुद्धैर्दह्यन्ते तृणवह्निभिः ।
परद्रव्ये कलत्रे च यः सदा दुष्टधीर्नरः ॥
यमदूतैर्ज्वलत् तस्य हृदि शूलं निखन्यते ।
कर्मणा मनसा वाचा ये धर्मविमुखा नराः ॥
यमलोके तु ते घोरा लभन्ते परियातनाः ।
एवं शतसहस्राणि लक्षकोटिशतानि च ॥
नरकाणि नरैस्तत्र भुज्यन्ते पापकारिभिः ।
इह कृत्वा स्वल्पमपि नरः कर्माशुभात्मकम् ॥
प्राप्नोति नरके घोरे यमलोकेषु यातनाम् ।
न शृण्वन्ति नरा मूढा धर्मोक्तं साधु भाषितम् ॥
दृष्टं केनेति प्रत्यक्षं प्रत्युक्त्यैवं वदन्ति ते ।
दिवा रात्रौ प्रयत्नेन पापं कुर्वन्ति ये नराः ॥
नाचरन्ति हि ते धर्मं प्रमादेनापि मोहिताः ।
इहैव फलभोक्तारः परत्र विमुखाश्च ये ॥
ते पतन्ति सुघोरेषु नरकेषु नराधमाः ।
दारुणो नरके वासः स्वर्गवासः सुखप्रदः ।
नरैः सम्प्राप्यते तत्र कर्म कृत्वा शुभाशुभम् ॥
मुनय ऊचुः । अहोऽतिदुःखं घोरं च यममार्गे त्वयोदितम् ।
नरकाणि च घोराणि द्वारं याम्यं च सत्तम ॥
अस्त्युपायो न वा ब्रह्मन् यममार्गेऽतिभीषणे ।
ब्रूहि येन नरा यान्ति सुखेन यमसादनम् ॥
व्यास उवाच । इह ये धर्मसंयुक्तास्त्वहिंसानिरता नराः ।
गुरुशुश्रूषणे युक्ता देवब्राह्मणपूजकाः ॥
यस्मिन् मनुष्यलोकास्ते सभार्याः ससुतास्तथा ।
तमध्वानं च गच्छन्ति यथा तत् कथयामि वः ॥
विमानैर्विविधैर्दिव्यैः काञ्चनध्वजशोभितैः ।
धर्मराजपुरं यान्ति सेवमानाप्सरोगणैः ॥
ब्राह्मणेभ्यस्तु दानानि नानारूपाणि भक्तितः ।
ये प्रयच्छन्ति ते यान्ति सुखेनैव महापथे ॥
अन्नं ये तु प्रयच्छन्ति ब्राह्मणेभ्यः सुसङ्कृतम् ।
श्रोत्रियेभ्यो विशेषेण भक्त्या परमया युताः ॥
तरुणीभिर्वरस्त्रीभिः सेव्यमानाः प्रयत्नतः ।
धर्मराजपुरं यान्ति विमानैरभ्यलङ्कृतैः ॥
ये च सत्यं प्रभाषन्ते बहिरन्तश्च निर्मलाः ।
तेऽपि यान्त्यमरप्रख्या विमानैर्यममन्दिरम् ॥
गोदानानि पवित्राणि विष्णुमुद्दिश्य साधुषु ।
ये प्रयच्छन्ति धर्मज्ञाः कृशेषु कृशवृत्तिषु ॥
ते यान्ति दिव्यवर्णाभैर्विमानैर्मणिचित्रितैः ।
धर्मराजपुरं श्रीमान् सेव्यमानाप्सरोगणैः ॥
उपानद्युगलं छत्त्रं शय्यासनमथापि वा ।
ये प्रयच्छन्ति वस्त्राणि तथैवाभरणानि च ॥
ते यान्त्यश्वै रथैश्चैव कुञ्जरैश्चाप्यलङ्कृताः ।
धर्मराजपुरं दिव्यं छत्त्रैः सौवर्णराजतैः ॥
ये च भक्त्या प्रयच्छन्ति गुडपानकमर्चितम् ।
ओदनं च द्विजाग्र्येभ्यो विशुद्धेनान्तरात्मना ॥
ते यान्ति काञ्चनैर्यानैर्विविधैस्तु यमालयम् ।
वरस्त्रीभिर्यथाकामं सेव्यमानाः पुनः पुनः ॥
ये च क्षीरं प्रयच्छन्ति घृतं दधि गुडं मधु ।
ब्राह्मणेभ्यः प्रयत्नेन शुद्ध्योपेतं सुसंस्कृतम् ॥
चक्रवाकप्रयुक्तैश्च विमानैस्तु हिरण्मयैः ।
यान्ति गन्धर्ववादित्रैः सेव्यमाना यमालयम् ॥
ये फलानि प्रयच्छन्ति पुष्पाणि सुरभीणि च ।
हंसयुक्तैर्विमानैस्तु यान्ति धर्मपुरं नराः ॥
ये तिलांस्तिलधेनुं च घृतधेनुमथापि वा ।
श्रोत्रियेभ्यः प्रयच्छन्ति विप्रेभ्यः श्रद्धयान्विताः ॥
सोममण्डलसङ्काशैर्यानैस्ते यान्ति निर्मलैः ।
गन्धर्वैरुपगीयन्ते पुरे वैवस्वतस्य ते ॥
येषां वाप्यश्च कूपाश्च तडागानि सरांसि च ।
दीर्घिकाः पुष्करिण्यश्च शीतलाश्च जलाशयाः ॥
यानैस्ते हेमचन्द्राभैर्दिव्यघण्टानिनादितैः ।
व्यजनैस्तालवृन्तैश्च वीज्यमाना महाप्रभाः ॥
येषां देवकुलान्यत्र चित्राण्यायतनानि च ।
रत्नैः प्रस्फुरमाणानि मनोज्ञानि शुभानि च ॥
ते यान्ति लोकपालैस्तु विमानैर्वातरंहसैः ।
धर्मराजपुरं दिव्यं नानाजनसमाकुलम् ॥
पानीयं ये प्रयच्छन्ति सर्वप्राण्युपजीवितम् ।
ते वितृष्णाः सुखं यान्ति विमानैस्तं महापथम् ॥
काष्ठपादुकयानानि पीठकान्यासनानि च ।
यैर्दत्तानि द्विजातिभ्यस्तेऽध्वानं यान्ति वै सुखम् ॥
सौवर्णमणिपीठेषु पादौ कृत्वोत्तमेषु च ।
ते प्रयान्ति विमानैस्तु अप्सरोगणमण्डितैः ॥
आरामाणि विचित्राणि पुष्पाढ्यानीह मानवाः ।
रोपयन्ति फलाढ्यानि नराणामुपकारिणः ॥
वृक्षच्छायासु रम्यासु शीतलासु स्वलङ्कृताः ।
वरस्त्रीगीतवाद्यैश्च सेव्यमाना व्रजन्ति ते ॥
सुवर्णं रजतं वापि विद्रुमं मौक्तिकं तथा ।
ये प्रयच्छन्ति ते यान्ति विमानैः कनकोज्ज्वलैः ॥
भूमिदा दीप्यमानाश्च सर्वकामैस्तु तर्पिताः ।
उदितादित्यसङ्काशैर्विमानैर्भृशनादितैः ॥
कन्यां तु ये प्रयच्छन्ति ब्रह्मदेयामलङ्कृताम् ।
दिव्यकन्यावृता यान्ति विमानैस्ते यमालयम् ॥
सुगन्धागुरुकर्पूरान् पुष्पधूपान् द्विजोत्तमाः ।
प्रयच्छन्ति द्विजातिभ्यो भक्त्या परमयान्विताः ॥
ते सुगन्धाः सुवेशाश्च सुप्रभाः सुविभूषिताः ।
यान्ति धर्मपुरं यानैर्विचित्रैरभ्यलङ्कृताः ॥
दीपदा यान्ति यानैश्च दीपयन्तो दिशो दश ।
आदित्यसदृशैर्यानैर्दीप्यमाना यथाग्नयः ॥
गृहावसथदातारो गृहैः काञ्चनमण्डितैः ।
व्रजन्ति बालार्कनिभैर्धर्मराजगृहं नराः ॥
जलभाजनदातारः कुण्डिकाकरकप्रदाः ।
पूजमानाप्सरोभिश्च यान्ति दृप्ता महागजैः ॥
पादाभ्यङ्गं शिरोभ्यङ्गं स्नानपानोदकं तथा ।
ये प्रयच्छन्ति विप्रेभ्यस्ते यान्त्यश्वैर्यमालयम् ॥
विश्रामयन्ति ये विप्राञ् श्रान्तान् अध्वनि कर्शितान् ।
चक्रवाकप्रयुक्तेन यान्ति यानेन ते सुखम् ॥
स्वागतेन च यो विप्रं पूजयेद् आसनेन च ।
स गच्छति तमध्वानं सुखं परमनिर्वृतः ॥
नमो ब्रह्मण्यदेवेति यो हरिं चाभिवादयेत् ।
गां च पापहरेत्युक्त्वा सुखं यान्ति च तत् पथम् ॥
अनन्तराशिनो ये च दम्भानृतविवर्जिताः ।
तेऽपि सारसयुक्तैस्तु यान्ति यानैश्च तत् पथम् ॥
वर्तन्ते ह्येकभक्तेन शाठ्यदम्भविवर्जिताः ।
हंसयुक्तैर्विमानैस्तु सुखं यान्ति यमालयम् ॥
चतुर्थेनैकभक्तेन वर्तन्ते ये जितेन्द्रियाः ।
ते यान्ति धर्मनगरं यानैर्बर्हिणयोजितैः ॥
तृतीये दिवसे ये तु भुञ्जते नियतव्रताः ।
तेऽपि हस्तिरथैर्दिव्यैर्यान्ति यानैश्च तत् पदम् ॥
षष्ठेऽन्नभक्षको यस्तु शौचनित्यो जितेन्द्रियः ।
स याति कुञ्जरस्थस्तु शचीपतिरिव स्वयम् ॥
धर्मराजपुरं दिव्यं नानामणिविभूषितम् ।
नानास्वरसमायुक्तं जयशब्दरवैर्युतम् ॥
पक्षोपवासिनो यान्ति यानैः शार्दूलयोजितैः ।
पुरं तद् धर्मराजस्य सेव्यमानाः सुरासुरैः ॥
ये च मासोपवासं तु कुर्वते संयतेन्द्रियाः ।
तेऽपि सूर्यप्रदीप्तैस्तु यान्ति यानैर्यमालयम् ॥
महाप्रस्थानमेकाग्रो यः प्रयाति दृढव्रतः ।
सेव्यमानस्तु गन्धर्वैर्याति यानैर्यमालयम् ॥
शरीरं साधयेद् यस्तु वैष्णवेनान्तरात्मना ।
स रथेनाग्निवर्णेन यातीह त्रिदशालयम् ॥
अग्निप्रवेशं यः कुर्यान् नारायणपरायणः ।
स यात्यग्निप्रकाशेन विमानेन यमालयम् ॥
प्राणांस्त्यजति यो मर्त्यः स्मरन् विष्णुं सनातनम् ।
यानेनार्कप्रकाशेन याति धर्मपुरं नरः ॥
प्रविष्टोऽन्तर्जलं यस्तु प्राणांस्त्यजति मानवः ।
सोममण्डलकल्पेन याति यानेन वै सुखम् ॥
स्वशरीरं हि गृध्रेभ्यो वैष्णवो यः प्रयच्छति ।
स याति रथमुख्येन काञ्चनेन यमालयम् ॥
स्त्रीग्रहे गोग्रहे वापि युद्धे मृत्युमुपैति यः ।
स यात्यमरकन्याभिः सेव्यमानो रविप्रभः ॥
वैष्णवा ये च कुर्वन्ति तीर्थयात्रां जितेन्द्रियाः ।
तत् पथं यान्ति ते घोरं सुखयानैरलङ्कृताः ॥
ये यजन्ति द्विजश्रेष्ठाः क्रतुभिर्भूरिदक्षिणैः ।
तप्तहाटकसङ्काशैर्विमानैर्यान्ति ते सुखम् ॥
परपीडामकुर्वन्तो भृत्यानां भरणादिकम् ।
कुर्वन्ति ते सुखं यान्ति विमानैः कनकोज्ज्वलैः ॥
ये क्षान्ताः सर्वभूतेषु प्राणिनामभयप्रदाः ।
क्रोधमोहविनिर्मुक्ता निर्मदाः संयतेन्द्रियाः ॥
पूर्णचन्द्रप्रकाशेन विमानेन महाप्रभाः ।
यान्ति वैवस्वतपुरं देवगन्धर्वसेविताः ॥
एकभावेन ये विष्णुं ब्रह्माणं त्र्यम्बकं रविम् ।
पूजयन्ति हि ते यान्ति विमानैर्भास्करप्रभैः ॥
ये च मांसं न खादन्ति सत्यशौचसमन्विताः ।
तेऽपि यान्ति सुखेनैव धर्मराजपुरं नराः ॥
मांसान् मिष्टतरं नास्ति भक्ष्यभोज्यादिकेषु च ।
तस्मान् मांसं न भुञ्जीत नास्ति मिष्टैः सुखोदयः ॥
गोसहस्रं तु यो दद्याद् यस्तु मांसं न भक्षयेत् ।
समावेतौ पुरा प्राह ब्रह्मा वेदविदां वरः ॥
सर्वतीर्थेषु यत् पुण्यं सर्वयज्ञेषु यत् फलम् ।
अमांसभक्षणे विप्रास्तच्च तच्च च तत्समम् ॥
एवं सुखेन ते यान्ति यमलोकं च धार्मिकाः ।
दानव्रतपरा यानैर्यत्र देवो रवेः सुतः ॥
दृष्ट्वा तान् धार्मिकान् देवः स्वयं सम्मानयेद् यमः ।
स्वागतासनदानेन पाद्यार्घ्येण प्रियेण तु ॥
धन्या यूयं महात्मान आत्मनो हितकारिणः ।
येन दिव्यसुखार्थाय भवद्भिः सुकृतं कृतम् ॥
इदं विमानमारुह्य दिव्यस्त्रीभोगभूषिताः ।
स्वर्गं गच्छध्वमतुलं सर्वकामसमन्वितम् ॥
तत्र भुक्त्वा महाभोगान् अन्ते पुण्यपरिक्षयात् ।
यत् किञ्चिद् अल्पमशुभं फलं तद् इह भोक्ष्यथ ॥
ये तु तं धर्मराजानं नराः पुण्यानुभावतः ।
पश्यन्ति सौम्यमनसं पितृभूतमिवात्मनः ॥
तस्माद् धर्मः सेवितव्यः सदा मुक्तिफलप्रदः ।
धर्माद् अर्थस्तथा कामो मोक्षश्च परिकीर्त्यते ॥
धर्मो माता पिता भ्राता धर्मो नाथः सुहृत् तथा ।
धर्मः स्वामी सखा गोप्ता तथा धाता च पोषकः ॥
धर्माद् अर्थोऽर्थतः कामः कामाद् भोगः सुखानि च ।
धर्माद् ऐश्वर्यमेकाग्र्यं धर्मात् स्वर्गगतिः परा ॥
धर्मस्तु सेवितो विप्रास्त्रायते महतो भयात् ।
देवत्वं च द्विजत्वं च धर्मात् प्राप्नोत्यसंशयम् ॥
यदा च क्षीयते पापं नराणां पूर्वसञ्चितम् ।
तदैषां भजते बुद्धिर्धर्मं चात्र द्विजोत्तमाः ॥
जन्मान्तरसहस्रेषु मानुष्यं प्राप्य दुर्लभम् ।
यो हि नाचरते धर्मं भवेत् स खलु वञ्चितः ॥
कुत्सिता ये दरिद्राश्च विरूपा व्याधितास्तथा ।
परप्रेष्याश्च मूर्खाश्च ज्ञेया धर्मविवर्जिताः ॥
ये हि दीर्घायुषः शूराः पण्डिता भोगिनोऽर्थिनः ।
अरोगा रूपवन्तश्च तैस्तु धर्मः पुरा कृतः ॥
एवं धर्मरता विप्रा गच्छन्ति गतिमुत्तमाम् ।
अधर्मं सेवमानास्तु तिर्यग्योनिं व्रजन्ति ते ॥
ये नरा नरकध्वंसि+ ।वासुदेवमनुव्रताः ।
ते स्वप्नेऽपि न पश्यन्ति यमं वा नरकाणि वा ॥
अनादिनिधनं देवं दैत्यदानवदारणम् ।
ये नमन्ति नरा नित्यं नहि पश्यन्ति ते यमम् ॥
कर्मणा मनसा वाचा येऽच्युतं शरणं गताः ।
न समर्थो यमस्तेषां ते मुक्तिफलभागिनः ॥
ये जना जगतां नाथं नित्यं नारायणं द्विजाः ।
नमन्ति नहि ते विष्णोः स्थानाद् अन्यत्र गामिनः ॥
न ते दूतान् न तन् मार्गं न यमं न च तां पुरीम् ।
प्रणम्य विष्णुं पश्यन्ति नरकाणि कथञ्चन ॥
कृत्वापि बहुशः पापं नरा मोहसमन्विताः ।
न यान्ति नरकं नत्वा सर्वपापहरं हरिम् ॥
शाठ्येनापि नरा नित्यं ये स्मरन्ति जनार्दनम् ।
तेऽपि यान्ति तनुं त्यक्त्वा विष्णुलोकमनामयम् ॥
अत्यन्तक्रोधसक्तोऽपि कदाचित् कीर्तयेद् धरिम् ।
सोऽपि दोषक्षयान् मुक्तिं लभेच्चेदिपतिर्यथा ॥
लोमहर्षण उवाच । श्रुत्वैवं यममार्गं ते नरकेषु च यातनाम् ।
पप्रच्छुश्च पुनर्व्यासं संशयं मुनिसत्तमाः ॥
मुनय ऊचुः । भगवन् सर्वधर्मज्ञ सर्वशास्त्रविशारद ।
मर्त्यस्य कः सहायो वै पिता माता सुतो गुरुः ॥
ज्ञातिसम्बन्धिवर्गश्च मित्रवर्गस्तथैव च ।
गृहं शरीरमुत्सृज्य काष्ठलोष्टसमं जनाः ।
गच्छन्त्यमुत्र लोके वै कश्च तान् अनुगच्छति ॥
व्यास उवाच । एकः प्रसूयते विप्रा एक एव हि नश्यति ।
एकस्तरति दुर्गाणि गच्छत्येकस्तु दुर्गतिम् ॥
असहायः पिता माता तथा भ्राता सुतो गुरुः ।
ज्ञातिसम्बन्धिवर्गश्च मित्रवर्गस्तथैव च ॥
मृतं शरीरमुत्सृज्य काष्ठलोष्टसमं जनाः ।
मुहूर्तमिव रोदित्वा ततो यान्ति पराङ्मुखाः ॥
तैस्तच्छरीरमुत्सृष्टं धर्म एकोऽनुगच्छति ।
तस्माद् धर्मः सहायश्च सेवितव्यः सदा नृभिः ॥
प्राणी धर्मसमायुक्तो गच्छेत् स्वर्गगतिं पराम् ।
तथैवाधर्मसंयुक्तो नरकं चोपपद्यते ॥
तस्मात् पापागतैरर्थैर्नानुरज्येत पण्डितः ।
धर्म एको मनुष्याणां सहायः परिकीर्तितः ॥
लोभान् मोहाद् अनुक्रोशाद् भयाद् वाथ बहुश्रुतः ।
नरः करोत्यकार्याणि परार्थे लोभमोहितः ॥
धर्मश्चार्थश्च कामश्च त्रितयं जीवतः फलम् ।
एतत् त्रयमवाप्तव्यमधर्मपरिवर्जितम् ॥
मुनय ऊचुः । श्रुतं भगवतो वाक्यं धर्मयुक्तं परं हितम् ।
शरीरनिचयं ज्ञातुं बुद्धिर्नोऽत्र प्रजायते ॥
मृतं शरीरं हि नृणां सूक्ष्ममव्यक्ततां गतम् ।
अचक्षुर्विषयं प्राप्तं कथं धर्मोऽनुगच्छति ॥
व्यास उवाच । पृथिवी वायुराकाशमापो ज्योतिर्मनोन्तरम् ।
बुद्धिरात्मा च सहिता धर्मं पश्यन्ति नित्यदा ॥
प्राणिनामिह सर्वेषां साक्षिभूता दिवानिशम् ।
एतैश्च सह धर्मो हि तं जीवमनुगच्छति ॥
त्वग् अस्थि मांसं शुक्रं च शोणितं च द्विजोत्तमाः ।
शरीरं वर्जयन्त्येते जीवितेन विवर्जितम् ॥
ततो धर्मसमायुक्तः स जीवः सुखमेधते ।
इहलोके परे चैव किं भूयः कथयामि वः ॥
मुनय ऊचुः । तद् दर्शितं भगवता यथा धर्मोऽनुगच्छति ।
एतत् तु ज्ञातुमिच्छामः कथं रेतः प्रवर्तते ॥
व्यास उवाच । अन्नमश्नन्ति ये देवाः शरीरस्था द्विजोत्तमाः ।
पृथिवी वायुराकाशमापो ज्योतिर्मनस्तथा ॥
ततस्तृप्तेषु भो विप्रास्तेषु भूतेषु पञ्चसु ।
मनःषष्ठेषु शुद्धात्मा रेतः सम्पद्यते महत् ॥
ततो गर्भः सम्भवति श्लेष्मा स्त्रीपुंसयोर्द्विजाः ।
एतद् वः सर्वमाख्यातं किं भूयः श्रोतुमिच्छथ ॥
मुनय ऊचुः । आख्यातं नो भगवता गर्भः सञ्जायते यथा ।
यथा जातस्तु पुरुषः प्रपद्यते तद् उच्यताम् ॥
व्यास उवाच । आसन्नमात्रपुरुषस्तैर्भूतैरभिभूयते ।
विप्रयुक्तस्तु तैर्भूतैः पुनर्यात्यपरां गतिम् ॥
स च भूतसमायुक्तः प्राप्नोति जीवमेव हि ।
ततोऽस्य कर्म पश्यन्ति शुभं वा यदि वाशुभम् ।
देवताः पञ्चभूतस्थाः किं भूयः श्रोतुमिच्छथ ॥
मुनय ऊचुः । त्वग् अस्थि मांसमुत्सृज्य तैस्तु भूतैर्विवर्जितः ।
जीवः स भगवन् क्वस्थः सुखदुःखे समश्नुते ॥
व्यास उवाच । जीवः कर्मसमायुक्तः शीघ्रं रेतःसमागतः ।
स्त्रीणां पुष्पं समासाद्य ततः कालेन भो द्विजाः ॥
यमस्य पुरुषैः क्लेशो यमस्य पुरुषैर्वधः ।
दुःखं संसारचक्रं च नरः क्लेशं च विन्दति ॥
इह लोके स तु प्राणी जन्मप्रभृति भो द्विजाः ।
सुकृतं कर्म वै भुङ्क्ते धर्मस्य फलमाश्रितः ॥
यदि धर्मं समायुज्य जन्मप्रभृति सेवते ।
ततः स पुरुषो भूत्वा सेवते नित्यदा सुखम् ॥
अथान्तरान्तरं धर्ममधर्ममुपसेवते ।
सुखस्यानन्तरं दुःखं स जीवोऽप्यधिगच्छति ॥
अधर्मेण समायुक्तो यमस्य विषयं गतः ।
महादुःखं समासाद्य तिर्यग्योनौ प्रजायते ॥
कर्मणा येन येनेह यस्यां योनौ प्रजायते ।
जीवो मोहसमायुक्तस्तन् मे शृणुत साम्प्रतम् ॥
यद् एतद् उच्यते शास्त्रैः सेतिहासैश्च छन्दसि ।
यमस्य विषयं घोरं मर्त्यलोकं प्रवर्तते ॥
इह स्थानानि पुण्यानि देवतुल्यानि भो द्विजाः ।
तिर्यग्योन्यतिरिक्तानि गतिमन्ति च सर्वशः ॥
यमस्य भवने दिव्ये ब्रह्मलोकसमे गुणैः ।
कर्मभिर्नियतैर्बद्धो जन्तुर्दुःखान्युपाश्नुते ॥
येन येन हि भावेन येन वै कर्मणा गतिम् ।
प्रयाति पुरुषो घोरां तथा वक्ष्याम्यतः परम् ॥
अधीत्य चतुरो वेदान् द्विजो मोहसमन्वितः ।
पतितात् प्रतिगृह्याथ खरयोनौ प्रजायते ॥
खरो जीवति वर्षाणि दश पञ्च च भो द्विजाः ।
खरो मृतो बलीवर्दः सप्त वर्षाणि जीवति ॥
बलीवर्दो मृतश्चापि जायते ब्रह्मराक्षसः ।
ब्रह्मरक्षस्तु मासांस्त्रींस्ततो जायेत ब्राह्मणः ॥
पतितं याजयित्वा तु कृमियोनौ प्रजायते ।
तत्र जीवति वर्षाणि दश पञ्च च भो द्विजाः ॥
क्रिमिभावाद् विनिर्मुक्तस्ततो जायेत गर्दभः ।
गर्दभः पञ्च वर्षाणि पञ्च वर्षाणि शूकरः ॥
कुक्कुटः पञ्च वर्षाणि पञ्च वर्षाणि जम्बुकः ।
श्वा वर्षमेकं भवति ततो जायेत मानवः ॥
उपाध्यायस्य यः पापं शिष्यः कुर्याद् अबुद्धिमान् ।
स जन्मानीह संसारे त्रीन् आप्नोति न संशयः ॥
प्राक् श्वा भवति भो विप्रास्ततः क्रव्यात् ततः खरः ।
प्रेत्य च परिक्लिष्टेषु पश्चाज्जायेत ब्राह्मणः ॥
मनसापि गुरोर्भार्यां यः शिष्यो याति पापकृत् ।
उदग्रान् प्रैति संसारान् अधर्मेणेह चेतसा ॥
श्वयोनौ तु स सम्भूतस्त्रीणि वर्षाणि जीवति ।
तत्रापि निधनं प्राप्तः क्रिमियोनौ प्रजायते ॥
कृमिभावमनुप्राप्तो वर्षमेकं तु जीवति ।
ततस्तु निधनं प्राप्य ब्रह्मयोनौ प्रजायते ॥
यदि पुत्रसमं शिष्यं गुरुर्हन्याद् अकारणम् ।
आत्मनः कामकारेण सोऽपि हिंस्रः प्रजायते ॥
पितरं मातरं चैव यस्तु पुत्रोऽवमन्यते ।
सोऽपि विप्रा मृतो जन्तुः पूर्वं जायेत गर्दभः ॥
गर्दभत्वं तु सम्प्राप्य दश वर्षाणि जीवति ।
संवत्सरं तु कुम्भीरस्ततो जायेत मानवः ॥
पुत्रस्य मातापितरौ यस्य रुष्टावुभावपि ।
गुर्वपध्यानतः सोऽपि मृतो जायेत गर्दभः ॥
खरो जीवति मासांश्च दश चापि चतुर्दश ।
बिडालः सप्त मासांस्तु ततो जायेत मानवः ॥
मातापितरावाक्रुश्य सारीकः सम्प्रजायते ।
ताडयित्वा तु तावेव जायते कच्छपो द्विजाः ॥
कच्छपो दश वर्षाणि त्रीणि वर्षाणि शल्यकः ।
व्यालो भूत्वा तु षण् मासांस्ततो जायेत मानुषः ॥
भर्तृपिण्डमुपाश्नीनो राजद्विष्टानि सेवते ।
सोऽपि मोहसमापन्नो मृतो जायेत वानरः ॥
वानरो दश वर्षाणि सप्त वर्षाणि मूषकः ।
श्वा च भूत्वा तु षण् मासांस्ततो जायेत मानवः ॥
न्यासापहर्ता तु नरो यमस्य विषयं गतः ।
संसाराणां शतं गत्वा कृमियोनौ प्रजायते ॥
तत्र जीवति वर्षाणि दश पञ्च च भो द्विजाः ।
दुष्कृतस्य क्षयं कृत्वा ततो जायेत मानुषः ॥
असूयको नरश्चापि मृतो जायेत शार्ङ्गकः ।
विश्वासहर्ता च नरो मीनो जायेत दुर्मतिः ॥
भूत्वा मीनोऽष्ट वर्षाणि मृगो जायेत भो द्विजाः ।
मृगस्तु चतुरो मासांस्ततश्छागः प्रजायते ॥
छागस्तु निधनं प्राप्य पूर्णे संवत्सरे ततः ।
कीटः सञ्जायते जन्तुस्ततो जायेत मानुषः ॥
धान्यान् यवांस्तिलान् माषान् कुलित्थान् सर्षपांश्चणान् ।
कलायान् अथ मुद्गांश्च गोधूमान् अतसीस्तथा ॥
सस्यान्यन्यानि हर्ता च मर्त्यो मोहाद् अचेतनः ।
सञ्जायते मुनिश्रेष्ठा मूषिको निरपत्रपः ॥
ततः प्रेत्य मुनिश्रेष्ठा मृतो जायेत शूकरः ।
शूकरो जातमात्रस्तु रोगेण म्रियते पुनः ॥
श्वा ततो जायते मूकः कर्मणा तेन मानवः ।
भूत्वा श्वा पञ्च वर्षाणि ततो जायेत मानवः ॥
परदाराभिमर्शं तु कृत्वा जायेत वै वृकः ।
श्वा शृगालस्ततो गृध्रो व्यालः कङ्को बकस्तथा ॥
भ्रातुर्भार्यां तु पापात्मा यो धर्षयति मोहितः ।
पुंस्कोकिलत्वमाप्नोति सोऽपि संवत्सरं द्विजाः ॥
सखिभार्यां गुरोर्भार्यां राजभार्यां तथैव च ।
प्रधर्षयित्वा कामात्मा मृतो जायेत शूकरः ॥
शूकरः पञ्च वर्षाणि दश वर्षाणि वै बकः ।
पिपीलिकस्तु मासांस्त्रीन् कीटः स्यान् मासमेव च ॥
एतान् आसाद्य संसारान् कृमियोनौ प्रजायते ।
तत्र जीवति मासांस्तु कृमियोनौ चतुर्दश ॥
नरोऽधर्मक्षयं कृत्वा ततो जायेत मानुषः ।
पूर्वं दत्त्वा तु यः कन्यां द्वितीये दातुमिच्छति ॥
सोऽपि विप्रा मृतो जन्तुः क्रिमियोनौ प्रजायते ।
तत्र जीवति वर्षाणि त्रयोदश द्विजोत्तमाः ॥
अधर्मसङ्क्षये मुक्तस्ततो जायेत मानुषः ।
देवकार्यमकृत्वा तु पितृकार्यमथापि वा ॥
अनिर्वाप्य पितृन् देवान् मृतो जायेत वायसः ।
वायसः शतवर्षाणि ततो जायेत कुक्कुटः ॥
जायते व्यालकश्चापि मासं तस्मात् तु मानुषः ।
ज्येष्ठं पितृसमं चापि भ्रातरं योऽवमन्यते ॥
सोऽपि मृत्युमुपागम्य क्रौञ्चयोनौ प्रजायते ।
क्रौञ्चो जीवति वर्षाणि दश जायेत जीवकः ॥
ततो निधनमाप्नोति मानुषत्वमवाप्नुयात् ।
वृषलो ब्राह्मणीं गत्वा कृमियोनौ प्रजायते ॥
ततः सम्प्राप्य निधनं जायते शूकरः पुनः ।
शूकरो जातमात्रस्तु रोगेण म्रियते द्विजाः ॥
श्वा च वै जायते मूढः कर्मणा तेन भो द्विजाः ।
श्वा भूत्वा कृतकर्मासौ जायते मानुषस्ततः ॥
तत्रापत्यं समुत्पाद्य मृतो जायेत मूषिकः ।
कृतघ्नस्तु मृतो विप्रा यमस्य विषयं गतः ॥
यमस्य विषये क्रूरैर्बद्धः प्राप्नोति वेदनाम् ।
दण्डकं मुद्गरं शूलमग्निदण्डं च दारुणम् ॥
असिपत्त्रवनं घोरं वालुकां कूटशाल्मलीम् ।
एताश्चान्याश्च बहवो यमस्य विषयं गताः ॥
यातनाः प्राप्य घोरास्तु ततो याति च भो द्विजाः ।
संसारचक्रमासाद्य क्रिमियोनौ प्रजायते ॥
क्रिमिर्भवति वर्षाणि दश पञ्च च भो द्विजाः ।
ततो गर्भं समासाद्य तत्रैव म्रियते नरः ॥
ततो गर्भशतैर्जन्तुर्बहुशः सम्प्रपद्यते ।
संसारान् सुबहून् गत्वा ततस्तिर्यक् प्रजायते ॥
ततो दुःखमनुप्राप्य बहुवर्षगणानि वै ।
स पुनर्भवसंयुक्तस्ततः कूर्मः प्रजायते ॥
दधि हृत्वा बकश्चापि प्लवो मत्स्यान् असंस्कृतान् ।
चोरयित्वा तु दुर्बुद्धिर्मधुदंशः प्रजायते ॥
फलं वा मूलकं हृत्वा पूपं वापि पिपीलिकः ।
चोरयित्वा तु निष्पावं जायते फलमूषकः ॥
पायसं चोरयित्वा तु तित्तिरत्वमवाप्नुयात् ।
हृत्वा पिष्टमयं पूपं कुम्भोलूकः प्रजायते ॥
अपो हृत्वा तु दुर्बुद्धिर्वायसो जायते नरः ।
कांस्यं हृत्वा तु दुर्बुद्धिर्हारीतो जायते नरः ॥
राजतं भाजनं हृत्वा कपोतः सम्प्रजायते ।
हृत्वा तु काञ्चनं भाण्डं कृमियोनौ प्रजायते ॥
पत्त्रोर्णं चोरयित्वा तु कुररत्वं नियच्छति ।
कोशकारं ततो हृत्वा नरो जायेत नर्तकः ॥
अंशुकं चोरयित्वा तु शुको जायेत मानवः ।
चोरयित्वा दुकूलं तु मृतो हंसः प्रजायते ॥
क्रौञ्चः कार्पासिकं हृत्वा मृतो जायेत मानवः ।
चोरयित्वा नरः पट्टं त्वाविकं चैव भो द्विजाः ॥
क्षौमं च वस्त्रमाहृत्य शशो जन्तुः प्रजायते ।
चूर्णं तु हृत्वा पुरुषो मृतो जायेत बर्हिणः ॥
हृत्वा रक्तानि वस्त्राणि जायते जीवजीवकः ।
वर्णकादींस्तथा गन्धांश्चोरयित्वेह मानवः ॥
चुच्छुन्दरित्वमाप्नोति विप्रो लोभपरायणः ।
तत्र जीवति वर्षाणि ततो दश च पञ्च च ॥
अधर्मस्य क्षयं कृत्वा ततो जायेत मानवः ।
चोरयित्वा पयश्चापि बलाका सम्प्रजायते ॥
यस्तु चोरयते तैलं नरो मोहसमन्वितः ।
सोऽपि विप्रा मृतो जन्तुस्तैलपायी प्रजायते ॥
अशस्त्रं पुरुषं हत्वा सशस्त्रः पुरुषाधमः ।
अर्थार्थं यदि वा वैरी मृतो जायेत वै खरः ॥
खरो जीवति वर्षे द्वे ततः शस्त्रेण वध्यते ।
स मृतो मृगयोनौ तु नित्योद्विग्नोऽभिजायते ॥
मृगो विध्येत शस्त्रेण गते संवत्सरे ततः ।
हतो मृगस्ततो मीनः सोऽपि जालेन बध्यते ॥
मासे चतुर्थे सम्प्राप्ते श्वापदः सम्प्रजायते ।
श्वापदो दश वर्षाणि द्वीपी वर्षाणि पञ्च च ॥
ततस्तु निधनं प्राप्तः कालपर्यायचोदितः ।
अधर्मस्य क्षयं कृत्वा मानुषत्वमवाप्नुयात् ॥
वाद्यं हृत्वा तु पुरुषो लोमशः सम्प्रजायते ।
तथा पिण्याकसम्मिश्रमन्नं यश्चोरयेन् नरः ॥
स जायते बभ्रुसटो दारुणो मूषिको नरः ।
दशन् वै मानुषान् नित्यं पापात्मा स द्विजोत्तमाः ॥
घृतं हृत्वा तु दुर्बुद्धिः काको मद्गुः प्रजायते ।
मत्स्यमांसमथो हृत्वा काको जायेत मानवः ॥
लवणं चोरयित्वा तु चिरिकाकः प्रजायते ।
विश्वासेन तु निक्षिप्तं योऽपनिह्नोति मानवः ॥
स गतायुर्नरस्तेन मत्स्ययोनौ प्रजायते ।
मत्स्ययोनिमनुप्राप्य मृतो जायेत मानुषः ॥
मानुषत्वमनुप्राप्य क्षीणायुरुपजायते ।
पापानि तु नरः कृत्वा तिर्यग् जायेत भो द्विजाः ॥
न चात्मनः प्रमाणं तु धर्मं जानाति किञ्चन ।
ये पापानि नराः कृत्वा निरस्यन्ति व्रतैः सदा ॥
सुखदुःखसमायुक्ता व्याधिमन्तो भवन्त्युत ।
असंवीताः प्रजायन्ते म्लेच्छाश्चापि न संशयः ॥
नराः पापसमाचारा लोभमोहसमन्विताः ।
वर्जयन्ति हि पापानि जन्मप्रभृति ये नराः ॥
अरोगा रूपवन्तश्च धनिनस्ते भवन्त्युत ।
स्त्रियोऽप्येतेन कल्पेन कृत्वा पापमवाप्नुयुः ॥
एतेषामेव पापानां भार्यात्वमुपयान्ति ताः ।
प्रायेण हरणे दोषाः सर्व एव प्रकीर्तिताः ॥
एतद् वै लेशमात्रेण कथितं वो द्विजर्षभाः ।
अपरस्मिन् कथायोगे भूयः श्रोष्यथ भो द्विजाः ॥
एतन् मया महाभागा ब्रह्मणो वदतः पुरा ।
सुरर्षीणां श्रुतं मध्ये पृष्टं चापि यथा तथा ॥
मयापि तुभ्यं कार्त्स्न्येन यथावद् अनुवर्णितम् ।
एतच्छ्रुत्वा मुनिश्रेष्ठा धर्मे कुरुत मानसम् ॥
मुनय ऊचुः । अधर्मस्य गतिर्ब्रह्मन् कथिता नस्त्वयानघ ।
धर्मस्य च गतिं श्रोतुमिच्छामो वदतां वर ॥
कृत्वा पापानि कर्माणि कथं यान्त्यशुभां गतिम् ।
कर्मणा च कृतेनेह केन यान्ति शुभां गतिम् ॥
व्यास उवाच । कृत्वा पापानि कर्माणि त्वधर्मवशमागतः ।
मनसा विपरीतेन निरयं प्रतिपद्यते ॥
मोहाद् अधर्मं यः कृत्वा पुनः समनुतप्यते ।
मनःसमाधिसंयुक्तो न स सेवेत दुष्कृतम् ॥
यदि विप्राः कथयते विप्राणां धर्मवादिनाम् ।
ततोऽधर्मकृतात् क्षिप्रमपराधात् प्रमुच्यते ॥
यथा यथा नरः सम्यग् अधर्ममनुभाषते ।
समाहितेन मनसा विमुञ्चति तथा तथा ॥
यथा यथा मनस्तस्य दुष्कृतं कर्म गर्हते ।
तथा तथा शरीरं तु तेनाधर्मेण मुच्यते ॥
भुजङ्ग इव निर्मोकान् पूर्वभुक्ताञ् जहाति तान् ।
दत्त्वा विप्रस्य दानानि विविधानि समाहितः ॥
मनःसमाधिसंयुक्तः स्वर्गतिं प्रतिपद्यते ।
दानानि तु प्रवक्ष्यामि यानि दत्त्वा द्विजोत्तमाः ॥
नरः कृत्वाप्यकार्याणि ततो धर्मेण युज्यते ।
सर्वेषामेव दानानामन्नं श्रेष्ठमुदाहृतम् ॥
सर्वमन्नं प्रदातव्यम् ऋजुना धर्ममिच्छता ।
प्राणा ह्यन्नं मनुष्याणां तस्माज्जन्तुः प्रजायते ॥
अन्ने प्रतिष्ठिता लोकास्तस्माद् अन्नं प्रशस्यते ।
अन्नमेव प्रशंसन्ति देवर्षिपितृमानवाः ॥
अन्नस्य हि प्रदानेन स्वर्गमाप्नोति मानवः ।
न्यायलब्धं प्रदातव्यं द्विजातिभ्योऽन्नमुत्तमम् ॥
स्वाध्यायसमुपेतेभ्यः प्रहृष्टेनान्तरात्मना ।
यस्य त्वन्नमुपाश्नन्ति ब्राह्मणाश्च सकृद् दश ॥
हृष्टेन मनसा दत्तं न स तिर्यग्गतिर्भवेत् ।
ब्राह्मणानां सहस्राणि दशाभोज्य द्विजोत्तमाः ॥
नरोऽधर्मात् प्रमुच्येत पापेष्वभिरतः सदा ।
भैक्षेणान्नं समाहृत्य विप्रो वेदपुरस्कृतः ॥
स्वाध्यायनिरते विप्रे दत्त्वेह सुखमेधते ।
अहिंसन् ब्राह्मणस्वानि न्यायेन परिपाल्य च ॥
क्षत्रियस्तरसा प्राप्तमन्नं यो वै प्रयच्छति ।
द्विजेभ्यो वेदमुख्येभ्यः प्रयतः सुसमाहितः ॥
तेनापोहति धर्मात्मा दुष्कृतं कर्म भो द्विजाः ।
षड्भागपरिशुद्धं च कृषेर्भागमुपार्जितम् ॥
वैश्यो ददद् द्विजातिभ्यः पापेभ्यः परिमुच्यते ।
अवाप्य प्राणसन्देहं कार्कश्येन समार्जितम् ॥
अन्नं दत्त्वा द्विजातिभ्यः शूद्रः पापात् प्रमुच्यते ।
औरसेन बलेनान्नमर्जयित्वा विहिंसकः ॥
यः प्रयच्छति विप्रेभ्यो न स दुर्गाणि सेवते ।
न्यायेनावाप्तमन्नं तु नरो हर्षसमन्वितः ॥
द्विजेभ्यो वेदवृद्धेभ्यो दत्त्वा पापात् प्रमुच्यते ।
अन्नमूर्जस्करं लोके दत्त्वोर्जस्वी भवेन् नरः ॥
सतां पन्थानमावृत्य सर्वपापैः प्रमुच्यते ।
दानविद्भिः कृतः पन्था येन यान्ति मनीषिणः ॥
तेष्वप्यन्नस्य दातारस्तेभ्यो धर्मः सनातनः ।
सर्वावस्थं मनुष्येण न्यायेनान्नमुपार्जितम् ॥
कार्यान् न्यायागतं नित्यमन्नं हि परमा गतिः ।
अन्नस्य हि प्रदानेन नरो याति परां गतिम् ॥
सर्वकामसमायुक्तः प्रेत्य चाप्यश्नुते सुखम् ।
एवं पुण्यसमायुक्तो नरः पापैः प्रमुच्यते ॥
तस्माद् अन्नं प्रदातव्यमन्यायपरिवर्जितम् ।
यस्तु प्राणाहुतीपूर्वमन्नं भुङ्क्ते गृही सदा ॥
अवन्ध्यं दिवसं कुर्याद् अन्नदानेन मानवः ।
भोजयित्वा शतं नित्यं नरो वेदविदां वरम् ॥
न्यायविद्धर्मविदुषामितिहासविदां तथा ।
न याति नरकं घोरं संसारं न च सेवते ॥
सर्वकामसमायुक्तः प्रेत्य चाप्यश्नुते सुखम् ।
एवं कर्मसमायुक्तो रमते विगतज्वरः ॥
रूपवान् कीर्तिमांश्चैव धनवांश्चोपजायते ।
एतद् वः सर्वमाख्यातमन्नदानफलं महत् ।
मूलमेतत् तु धर्माणां प्रदानानां च भो द्विजाः ॥
मुनय ऊचुः । परलोकगतानां तु स्वकर्मस्थानवासिनाम् ।
तेषां श्राद्धं कथं ज्ञेयं पुत्रैश्चान्यैश्च बन्धुभिः ॥
व्यास उवाच । नमस्कृत्य जगन्नाथं वाराहं लोकभावनम् ।
शृणुध्वं सम्प्रवक्ष्यामि श्राद्धकल्पं यथोदितम् ॥
पुरा कोकाजले मग्नान् पितृन् उद्धृतवान् विभुः ।
श्राद्धं कृत्वा तदा देवो यथा तत्र द्विजोत्तमाः ॥
मुनय ऊचुः । किमर्थं ते तु कोकायां निमग्नाः पितरोऽम्भसि ।
कथं तेनोद्धृतास्ते वै वाराहेण द्विजोत्तम ॥
तस्मिन् कोकामुखे तीर्थे भुक्तिमुक्तिफलप्रदे ।
श्रोतुमिच्छामहे ब्रूहि परं कौतूहलं हि नः ॥
व्यास उवाच । त्रेताद्वापरयोः सन्धौ पितरो दिव्यमानुषाः ।
पुरा मेरुगिरेः पृष्ठे विश्वैर्देवैः सह स्थिताः ॥
तेषां समुपविष्टानां पितृणां सोमसम्भवा ।
कन्या कान्तिमती दिव्या पुरतः प्राञ्जलिः स्थिता ।
तामूचुः पितरो दिव्या ये तत्रासन् समागताः ॥
पितर ऊचुः । कासि भद्रे प्रभुः को वा भवत्या वक्तुमर्हसि ॥
व्यास उवाच । सा प्रोवाच पितृन् देवान् कला चान्द्रमसीति ह ।
प्रभुत्वे भवतामेव वरयामि यदीच्छथ ॥
ऊर्जा नामास्ति प्रथमं स्वधा च तदनन्तरम् ।
भवद्भिश्चाद्यैव कृतं नाम कोकेति भावितम् ॥
ते हि तस्या वचः श्रुत्वा पितरो दिव्यमानुषाः ।
तस्या मुखं निरीक्षन्तो न तृप्तिमधिजग्मिरे ॥
विश्वेदेवाश्च ताञ् ज्ञात्वा कन्यामुखनिरीक्षकान् ।
योगच्युतान् निरीक्ष्यैव विहाय त्रिदिवं गताः ॥
भगवान् अपि शीतांशुरूर्जां नापश्यद् आत्मजाम् ।
समाकुलमना दध्यौ क्व गतेति महायशाः ॥
स विवेद तदा सोमः प्राप्तां पितृंश्च कामतः ।
तैश्चावलोकितां हार्दात् स्वीकृतां च तपोबलात् ॥
ततः क्रोधपरीतात्मा पितृञ् शशधरो द्विजाः ।
शशाप निपतिष्यध्वं योगभ्रष्टा विचेतसः ॥
यस्माद् अदत्तां मत्कन्यां कामयध्वं सुबालिशाः ।
यस्माद् धृतवती चेयं पतीन् पितृमती सती ॥
स्वतन्त्रा धर्ममुत्सृज्य तस्माद् भवतु निम्नगा ।
कोकेति प्रथिता लोके शिशिराद्रिसमाश्रिता ॥
इत्थं शप्ताश्चन्द्रमसा पितरो दिव्यमानुषाः ।
योगभ्रष्टा निपतिता हिमवत्पादभूतले ॥
ऊर्जा तत्रैव पतिता गिरिराजस्य विस्तृते ।
प्रस्थे तीर्थं समासाद्य सप्तसामुद्रमुत्तमम् ॥
कोका नाम ततो वेगान् नदी तीर्थशताकुला ।
प्लावयन्ती गिरेः शृङ्गं सर्पणात् तु सरित् स्मृता ॥
अथ ते पितरो विप्रा योगहीना महानदीम् ।
ददृशुः शीतसलिलां न विदुस्तां सुलोचनाम् ॥
ततस्तु गिरिराड् दृष्ट्वा पितृंस्तांस्तु क्षुधार्दितान् ।
बदरीमादिदेशाथ धेनुं चैकां मधुस्रवाम् ॥
क्षीरं मधु च तद् दिव्यं कोकाम्भो बदरीफलम् ।
इदं गिरिवरेणैषां पोषणाय निरूपितम् ॥
तया वृत्त्या तु वसतां पितृणां मुनिसत्तमाः ।
दश वर्षसहस्राणि ययुरेकमहो यथा ॥
एवं लोके विपितरि तथैव विगतस्वधे ।
दैत्या बभूवुर्बलिनो यातुधानाश्च राक्षसाः ॥
ते तान् पितृगणान् दैत्या यातुधानाश्च वेगिताः ।
विश्वैर्देवैर्विरहितान् सर्वतः समुपाद्रवन् ॥
दैतेयान् यातुधानांश्च दृष्ट्वैवापततो द्विजाः ।
कोकातटस्थामुत्तुङ्गां शिलां ते जगृहू रुषा ॥
गृहीतायां शिलायां तु कोका वेगवती पितृन् ।
छादयामास तोयेन प्लावयन्ती हिमाचलम् ॥
पितृन् अन्तर्हितान् दृष्ट्वा दैतेया राक्षसास्तथा ।
विभीतकं समारुह्य निराहारास्तिरोहिताः ॥
सलिलेन विषीदन्तः पितरः क्षुद्भ्रमातुराः ।
विषीदमानमात्मानं समीक्ष्य सलिलाशयाः ।
जगुर्जनार्दनं देवं पितरः शरणं हरिम् ॥
पितर ऊचुः । जयस्व गोविन्द जगन्निवास ।
जयोऽस्तु नः केशव ते प्रसादात् ।
जनार्दनास्मान् सलिलान्तरस्थान् ।
उद्धर्तुमर्हस्यनघप्रताप ॥
निशाचरैर्दारुणदर्शनैः प्रभो ।
वरेण्य वैकुण्ठ वराह विष्णो ।
नारायणाशेषमहेश्वरेश ।
प्रयाहि भीताञ् जय पद्मनाभ ॥
उपेन्द्र योगिन् मधुकैटभघ्न ।
विष्णो अनन्ताच्युत वासुदेव ।
श्रीशार्ङ्गचक्राम्बुजशङ्खपाणे ।
रक्षस्व देवेश्वर राक्षसेभ्यः ॥
त्वं पिता जगतः शम्भो नान्यः शक्तः प्रबाधितुम् ।
निशाचरगणं भीममतस्त्वां शरणं गताः ॥
त्वन्नामसङ्कीर्तनतो निशाचरा ।
द्रवन्ति भूतान्यपयान्ति चारयः ।
नाशं तथा सम्प्रति यान्ति विष्णो ।
धर्मादि सत्यं भवतीह मुख्यम् ॥
व्यास उवाच । इत्थं स्तुतः स पितृभिर्धरणीधरस्तु ।
तुष्टस्तदाविष्कृतदिव्यमूर्तिः ।
कोकामुखे पितृगणं सलिले निमग्नम् ।
देवो ददर्श शिरसाथ शिलां वहन्तम् ॥
तं दृष्ट्वा सलिले मग्नं क्रोडरूपी जनार्दनः ।
भीतं पितृगणं विष्णुरुद्धर्तुं मतिरादधे ॥
दंष्ट्राग्रेण समाहत्य शिलां चिक्षेप शूकरः ।
पितृन् आदाय च विभुरुज्जहार शिलातलात् ॥
वराहदंष्ट्रासंलग्नाः पितरः कनकोज्ज्वलाः ।
कोकामुखे गतभयाः कृता देवेन विष्णुना ॥
उद्धृत्य च पितृन् देवो विष्णुतीर्थे तु शूकरः ।
ददौ समाहितस्तेभ्यो विष्णुर्लोहार्गले जलम् ॥
ततः स्वरोमसम्भूतान् कुशान् आदाय केशवः ।
स्वेदोद्भवांस्तिलांश्चैव चक्रे चोल्मुकमुत्तमम् ॥
ज्योतिः सूर्यप्रभं कृत्वा पात्रं तीर्थं च कामिकम् ।
स्थितः कोटिवटस्याधो वारि गङ्गाधरं शुचि ॥
तुङ्गकूटात् समादाय यज्ञीयान् ओषधीरसान् ।
मधुक्षीररसान् गन्धान् पुष्पधूपानुलेपनान् ॥
आदाय धेनुं सरसो रत्नान्यादाय चार्णवात् ।
दंष्ट्रयोल्लिख्य धरणीमभ्युक्ष्य सलिलेन च ॥
घर्मोद्भवेनोपलिप्य कुशैरुल्लिख्य तां पुनः ।
परिणीयोल्मुकेनैनामभ्युक्ष्य च पुनः पुनः ॥
कुशान् आदाय प्रागग्रांल्लोमकूपान्तरस्थितान् ।
ऋषीन् आहूय पप्रच्छ करिष्ये पितृतर्पणम् ॥
तैरप्युक्ते कुरुष्वेति विश्वान् देवांस्ततो विभुः ।
आहूय मन्त्रतस्तेषां विष्टराणि ददौ प्रभुः ॥
आहूय मन्त्रतस्तेषां वेदोक्तविधिना हरिः ।
अक्षतैर्दैवतारक्षां चक्रे चक्रगदाधरः ॥
अक्षतास्तु यवौषध्यः सर्वदेवांशसम्भवाः ।
रक्षन्ति सर्वत्र दिशो रक्षार्थं निर्मिता हि ते ॥
देवदानवदैत्येषु यक्षरक्षःसु चैव हि ।
नहि कश्चित् क्षयं तेषां कर्तुं शक्तश्चराचरे ॥
न केनचित् कृतं यस्मात् तस्मात् ते ह्यक्षताः कृताः ।
देवानां ते हि रक्षार्थं नियुक्ता विष्णुना पुरा ॥
कुशगन्धयवैः पुष्पैरर्घ्यं कृत्वा च शूकरः ।
विश्वेभ्यो देवेभ्य इति ततस्तान् पर्यपृच्छत ॥
पितृन् आवाहयिष्यामि ये दिव्या ये च मानुषाः ।
आवाहयस्वेति च तैरुक्तस्त्वावाहयेच्छुचिः ॥
श्लिष्टमूलाग्रदर्भांस्तु सतिलान् वेद वेदवित् ।
जानावारोप्य हस्तं तु ददौ सव्येन चासनम् ॥
तथैव जानुसंस्थेन करेणैकेन तान् पितृन् ।
वाराहः पितृविप्राणामायान्तु न इतीरयन् ॥
अपहतेत्युवाचैव रक्षणं चापसव्यतः ।
कृत्वा चावाहनं चक्रे पितृणां नामगोत्रतः ॥
तत् पितरो मनोजरान् आगच्छत इतीरयन् ।
संवत्सरैरित्युदीर्य ततोऽर्घ्यं तेषु विन्यसेत् ॥
यास्तिष्ठन्त्यमृता वाचो यन् मैति च पितुः पितुः ।
यन् मे पितामहाइत्येवं ददावर्घ्यं पितामह ॥
यन् मे प्रपितामहाइति ददौ च प्रपितामहे ।
कुशगन्धतिलोन्मिश्रं सपुष्पमपसव्यतः ॥
तद्वन् मातामहेभ्यस्तु विधिं चक्रे जनार्दनः ।
तान् अर्च्य भूयो गन्धाद्यैर्धूपं दत्त्वा तु भक्तितः ॥
आदित्या वसवो रुद्रा इत्युच्चार्य जगत्प्रभुः ।
ततश्चान्नं समादाय सर्पिस्तिलकुशाकुलम् ॥
विधाय पात्रे तच्चैव पर्यपृच्छत् ततो मुनीन् ।
अग्नौ करिष्य इति तैः कुरुष्वेति च चोदितः ॥
आहुतित्रितयं दद्यात् सोमायाग्नेर्यमाय च ।
ये मामकाइति च जपेद् यजुःसप्तकमच्युतम् ॥
हुतावशिष्टं च ददौ नामगोत्रसमन्वितम् ।
त्रिराहुतिकमेकैकं पितरं तु प्रति द्विजाः ॥
अतोऽवशिष्टमन्नाद्यं पिण्डपात्रे तु निक्षिपेत् ।
ततोऽन्नं सरसं स्वादु ददौ पायसपूर्वकम् ॥
प्रत्यग्रमेकदा स्विन्नमपर्युषितमुत्तमम् ।
अल्पशाकं बहुफलं षड्रसममृतोपमम् ॥
यद् ब्राह्मणेषु प्रददौ पिण्डपात्रे पितृंस्तथा ।
वेदपूर्वं पितृस्वन्नमाज्यप्लुतं मधूक्षितम् ॥
मन्त्रितं पृथिवीत्येवं मधुवातातृचं जगौ ।
भुञ्जानेषु तु विप्रेषु जपन् वै मन्त्रपञ्चकम् ॥
यत् ते प्रकारमारभ्य नाधिकं ते ततो जगौ ।
त्रिमधु त्रिसुपर्णं च बृहदारण्यकं तथा ॥
जजाप वैषां जाप्यं तु सूक्तं सौरं सपौरुषम् ।
भुक्तवत्सु च विप्रेषु पृष्ट्वा तृप्ता स्थ इत्युत ॥
तृप्ताः स्मेति सकृत् तोयं ददौ मौनविमोचनम् ।
पिण्डपात्रं समादाय *च्छायायै प्रददौ ततः ॥
सा तद् अन्नं द्विधा कृत्वा त्रिधैकैकमथाकरोत् ।
वाराहो भूमथोल्लिख्य समाच्छाद्य कुशैरपि ॥
दक्षिणाग्रान् कुशान् कृत्वा तेषामुपरि चासनम् ।
सतिलेषु समूलेषु कुशेष्वेव तु संश्रयः ॥
गन्धपुष्पादिकं कृत्वा ततः पिण्डं तु भक्तितः ।
पृथिवी दधीरित्युक्त्वा ततः पिण्डं प्रदत्तवान् ॥
पितामहाः प्रपितामहास्तथेति चान्तरिक्षतः ।
मातामहानामप्येवं ददौ पिण्डान् स शूकरः ॥
पिण्डनिर्वापणोच्छिष्टमन्नं लेपभुजेष्वदात् ।
एतद् वः पितरित्युक्त्वा ददौ वासांसि भक्तितः ॥
द्व्यङ्गुलजानि शुक्लानि धौतान्यभिनवानि च ।
गन्धपुष्पादिकं दत्त्वा कृत्वा चैषां प्रदक्षिणाम् ॥
आचम्याचामयेद् विप्रान् पैत्रान् आदौ ततः सुरान् ।
ततस्त्वभ्युक्ष्य तां भूमिं दत्त्वापः सुमनोक्षतान् ॥
सतिलाम्बु पितृष्वादौ दत्त्वा देवेषु साक्षतम् ।
अक्षय्यं नस्त्विति पितृन् प्रीयतामिति देवताः ॥
प्रीणयित्वा परावृत्य त्रिर्जपेच्चाघमर्षणम् ।
ततो निवृत्य तु जपेद् यन् मे नाम इतीरयन् ॥
गृहान् नः पितरो दत्त धनधान्यप्रपूरितान् ।
अर्घ्यपात्राणि पिण्डानामन्तरे स पवित्रकान् ॥
निक्षिप्योर्जं वहन्तीति कोकातोयमथोऽजपत् ।
हिमक्षीरं मधुतिलान् पितृणां तर्पणं ददौ ॥
स्वस्तीत्युक्ते पैतृकैस्तु सोराह्ने प्नावतर्पयन् ।
रजतं दक्षिणां दत्त्वा विप्रान् देवो गदाधरः ॥
संविभागं मनुष्येभ्यो ददौ स्वद् इति चाब्रुवन् ।
कश्चित् सम्पन्नमित्युक्त्वा प्रत्युक्तस्तैर्द्विजोत्तमाः ॥
अभिरम्यतामित्युवाच प्रोचुस्तेऽभिरताः स्म वै ।
शिष्टमन्नं च पप्रच्छ तैरिष्टैः सह चोदितः ॥
पाणावादाय तान् विप्रान् कुर्याद् अनुगतस्तदा ।
वाजे वाजे इति पठन् बहिर्वेदि विनिर्गतः ॥
कोटितीर्थजलेनासावपसव्यं समुत्क्षिपन् ।
अलग्नान् विपुलान् वालान् प्रार्थयामास चाशिषम् ॥
दातारो नोऽभिवर्धन्तां तैस्तथेति समीरितः ।
प्रदक्षिणमुपावृत्य कृत्वा पादाभिवादनम् ॥
आसनानि ददौ चैषां छादयामास शूकरः ।
विश्राम्यतां प्रविश्याथ पिण्डं जग्राह मध्यमम् ॥
छायामयी मही पत्नी तस्यै पिण्डमदात् प्रभुः ।
आधत्त पितरो गर्भमित्युक्त्वा सापि रूपिणी ॥
पिण्डं गृहीत्वा विप्राणां चक्रे पादाभिवन्दनम् ।
विसर्जनं पितृणां स कर्तुकामश्च शूकरः ॥
कोका च पितरश्चैव प्रोचुः स्वार्थकरं वचः ।
शप्ताश्च भगवन् पूर्वं दिवस्था हिमभानुना ॥
योगभ्रष्टा भविष्यध्वं सर्व एव दिवश्च्युताः ।
तद् एवं भवता त्राताः प्रविशन्तो रसातलम् ॥
योगभ्रष्टांश्च विश्वेशास्तत्यजुर्योगरक्षिणः ।
तत् ते भूयोऽभिरक्षन्तु विश्वे देवा हि नः सदा ॥
स्वर्गं यास्यामश्च विभो प्रसादात् तव शूकर ।
सोमोऽधिदेवोऽस्माकं च भवत्वच्युत योगधृक् ॥
योगाधारस्तथा सोमस्त्रायते न कदाचन ।
दिवि भूमौ सदा वासो भवत्वस्मासु योगतः ॥
अन्तरिक्षे च केषाञ्चिन् मासं पुष्टिस्तथास्तु नः ।
ऊर्जा चेयं हि नः पत्नी स्वधानाम्ना तु विश्रुता ॥
भवत्वेषैव योगाढ्या योगमाता च खेचरी ।
इत्येवमुक्तः पितृभिर्वाराहो भूतभावनः ॥
प्रोवाचाथ पितृन् विष्णुस्तां च कोकां महानदीम् ।
यद् उक्तं तु भवद्भिर्मे सर्वमेतद् भविष्यति ॥
यमोऽधिदेवो भवतां सोमः स्वाध्याय ईरितः ।
अधियज्ञस्तथैवाग्निर्भवतां कल्पना त्वियम् ॥
अग्निर्वायुश्च सूर्यश्च स्थानं हि भवतामिति ।
ब्रह्मा विष्णुश्च रुद्रश्च भवतामधिपूरुषाः ॥
आदित्या वसवो रुद्रा भवतां मूर्तयस्त्विमाः ।
योगिनो योगदेहाश्च योगधाराश्च सुव्रताः ॥
कामतो विचरिष्यध्वं फलदाः सर्वजन्तुषु ।
स्वर्गस्थान् नरकस्थांश्च भूमिस्थांश्च चराचरान् ॥
निजयोगबलेनैव *आप्याययिष्यध्वमुत्तमाः ।
इयमूर्जा शशिसुता कीलालमधुविग्रहा ॥
भविष्यति महाभागा दक्षस्य दुहिता स्वधा ।
तत्रेयं भवतां पत्नी भविष्यति वरानना ॥
कोकानदीति विख्याता गिरिराजसमाश्रिता ।
तीर्थकोटिमहापुण्या मद्रूपपरिपालिता ॥
अस्यामद्य प्रभृति वै निवत्स्याम्यघनाशकृत् ।
वराहदर्शनं पुण्यं पूजनं भुक्तिमुक्तिदम् ॥
कोकासलिलपानं च महापातकनाशनम् ।
तीर्थेष्वाप्लवनं पुण्यमुपवासश्च स्वर्गदः ॥
दानमक्षय्यमुदितं जन्ममृत्युजरापहम् ।
माघे मास्यसिते पक्षे भवद्भिरुडुपक्षये ॥
कोकामुखमुपागम्य स्थातव्यं दिनपञ्चकम् ।
तस्मिन् काले तु यः श्राद्धं पितृणां निर्वपिष्यति ॥
प्रागुक्तफलभागी स भविष्यति न संशयः ।
एकादशीं द्वादशीं च स्थेयमत्र मया सदा ॥
यस्तत्रोपवसेद् धीमान् स प्रागुक्तफलं लभेत् ।
तद् व्रजध्वं महाभागाः स्थानमिष्टं यथेष्टतः ॥
अहमप्यत्र वत्स्यामीत्युक्त्वा सोऽन्तरधीयत ।
गते वराहे पितरः कोकामामन्त्र्य ते ययुः ॥
कोकापि तीर्थसहिता संस्थिता गिरिराजनि ।
छाया महीमयी क्रोडी पिण्डप्राशनबृंहिता ॥
गर्भमादाय सश्रद्धा वाराहस्यैव सुन्दरी ।
ततोऽस्याः प्राभवत् पुत्रो भौमस्तु नरकासुरः ।
प्राग्ज्योतिषं च नगरमस्य दत्तं च विष्णुना ॥
एवं मयोक्तं वरदस्य विष्णोः ।
कोकामुखे दिव्यवराहरूपम् ।
श्रुत्वा नरस्त्यक्तमलो विपाप्मा ।
दशाश्वमेधेष्टिफलं लभेत ॥
मुनय ऊचुः । भूयः प्रब्रूहि भगवञ् श्राद्धकल्पं सुविस्तरात् ।
कथं क्व च कदा केषु कैस्तद् ब्रूहि तपोधन ॥
व्यास उवाच । शृणुध्वं मुनिशार्दूलाः श्राद्धकल्पं सुविस्तरात् ।
यथा यत्र यदा येषु यैर्द्रव्यैस्तद् वदाम्यहम् ॥
ब्राह्मणैः क्षत्रियैर्वैश्यैः श्राद्धं स्ववरणोदितम् ।
कुलधर्ममनुतिष्ठद्भिर्दातव्यं मन्त्रपूर्वकम् ॥
स्त्रीभिर्वर्णावरैः शूद्रैर्विप्राणामनुशासनात् ।
अमन्त्रकं विधिपूर्वं वह्नियागविवर्जितम् ॥
पुष्करादिषु तीर्थेषु पुण्येष्वायतनेषु च ।
शिखरेषु गिरीन्द्राणां पुण्यदेशेषु भो द्विजाः ॥
सरित्सु पुण्यतोयासु नदेषु च सरःसु च ।
सङ्गमेषु नदीनां च समुद्रेषु च सप्तसु ॥
स्वनुलिप्तेषु गेहेषु स्वेष्वनुज्ञापितेषु च ।
दिव्यपादपमूलेषु यज्ञियेषु ह्रदेषु च ॥
श्राद्धमेतेषु दातव्यं वर्ज्यमेतेषु चोच्यते ।
किरातेषु कलिङ्गेषु कोङ्कणेषु कृमिष्वपि ॥
दशार्णेषु कुमार्येषु तङ्गणेषु क्रथेष्वपि ।
सिन्धोरुत्तरकूलेषु नर्मदायाश्च दक्षिणे ॥
पूर्वेषु करतोयाया न देयं श्राद्धमुच्यते ।
श्राद्धं देयमुशन्तीह मासि मास्युडुपक्षये ॥
पौर्णमासेषु श्राद्धं च कर्तव्यम् ऋक्षगोचरे ।
नित्यश्राद्धमदैवं च मनुष्यैः सह गीयते ॥
नैमित्तिकं सुरैः सार्धं नित्यं नैमित्तिकं तथा ।
काम्यान्यन्यानि श्राद्धानि प्रतिसंवत्सरं द्विजैः ॥
वृद्धिश्राद्धं च कर्तव्यं जातकर्मादिकेषु च ।
तत्र युग्मान् द्विजान् आहुर्मन्त्रपूर्वं तु वै द्विजाः ॥
कन्यां गते सवितरि दिनानि दश पञ्च च ।
पूर्वेणैवेह विधिना श्राद्धं तत्र विधीयते ॥
प्रतिपद्धनलाभाय द्वितीया द्विपदप्रदा ।
पुत्रार्थिनी तृतीया तु चतुर्थी शत्रुनाशिनी ॥
श्रियं प्राप्नोति पञ्चम्यां षष्ठ्यां पूज्यो भवेन् नरः ।
गणाधिपत्यं सप्तम्यामष्टम्यां बुद्धिमुत्तमाम् ॥
स्त्रियो नवम्यां प्राप्नोति दशम्यां पूर्णकामताम् ।
वेदांस्तथाप्नुयात् सर्वान् एकादश्यां क्रियापरः ॥
द्वादश्यां जयलाभं च प्राप्नोति पितृपूजकः ।
प्रजावृद्धिं पशुं मेधां स्वातन्त्र्यं पुष्टिमुत्तमाम् ॥
दीर्घायुरथवैश्वर्यं कुर्वाणस्तु त्रयोदशीम् ।
अवाप्नोति न सन्देहः श्राद्धं श्रद्धासमन्वितः ॥
यथासम्भविनान्नेन श्राद्धं श्रद्धासमन्वितः ।
युवानः पितरो यस्य मृताः शस्त्रेण वा हताः ॥
तेन कार्यं चतुर्दश्यां तेषां तृप्तिमभीप्सता ।
श्राद्धं कुर्वन्न् अमावास्यां यत्नेन पुरुषः शुचिः ॥
सर्वान् कामान् अवाप्नोति स्वर्गं चानन्तमश्नुते ।
अतःपरं मुनिश्रेष्ठाः शृणुध्वं वदतो मम ॥
पितृणां प्रीतये यत्र यद् देयं प्रीतिकारिणा ।
मासं तृप्तिः पितृणां तु हविष्यान्नेन जायते ॥
मासद्वयं मत्स्यमांसैस्तृप्तिं यान्ति पितामहाः ।
त्रीन् मासान् हारिणं मांसं विज्ञेयं पितृतृप्तये ॥
पुष्णाति चतुरो मासाञ् शशस्य पिशितं पितृन् ।
शाकुनं पञ्च वै मासान् षण् मासाञ् शूकरामिषम् ॥
छागलं सप्त वै मासान् ऐणेयं चाष्टमासकान् ।
करोति तृप्तिं नव वै रुरुमांसं न संशयः ॥
गव्यं मांसं पितृतृप्तिं करोति दशमासिकीम् ।
तथैकादश मासांस्तु औरभ्रं पितृतृप्तिदम् ॥
संवत्सरं तथा गव्यं पयः पायसमेव च ।
वाध्रीनमामिषं लोहं कालशाकं तथा मधु ॥
रोहितामिषमन्नं च दत्तान्यात्मकुलोद्भवैः ।
अनन्तं वै प्रयच्छन्ति तृप्तियोगं सुतांस्तथा ॥
पितृणां नात्र सन्देहो गयाश्राद्धं च भो द्विजाः ।
यो ददाति गुडोन्मिश्रांस्तिलान् वा श्राद्धकर्मणि ॥
मधु वा मधुमिश्रं वा अक्षयं सर्वमेव तत् ।
अपि नः स कुले भूयाद् यो नो दद्याज्जलाञ्जलिम् ॥
पायसं मधुसंयुक्तं वर्षासु च मघासु च ।
एष्टव्या बहवः पुत्रा यद्येकोऽपि गयां व्रजेत् ॥
गौरीं वाप्युद्वहेत् कन्यां नीलं वा वृषमुत्सृजेत् ।
कृत्तिकासु पितृन् अर्च्य स्वर्गमाप्नोति मानवः ॥
अपत्यकामो रोहिण्यां सौम्ये तेजस्वितां लभेत् ।
शौर्यमार्द्रासु चाप्नोति क्षेत्राणि च पुनर्वसौ ॥
पुष्ये तु धनमक्षय्यमाश्लेषे चायुरुत्तमम् ।
मघासु च प्रजां पुष्टिं सौभाग्यं फाल्गुनीषु च ॥
प्रधानशीलो भवति सापत्यश्चोत्तरासु च ।
प्रयाति श्रेष्ठतां शास्त्रे हस्ते श्राद्धप्रदो नरः ॥
रूपं तेजश्च चित्रासु तथापत्यमवाप्नुयात् ।
वाणिज्यलाभदा स्वाती विशाखा पुत्रकामदा ॥
कुर्वन्तां चानुराधासु ता दद्युश्चक्रवर्तिताम् ।
आधिपत्यं च ज्येष्ठासु मूले चारोग्यमुत्तमम् ॥
आषाढासु यशःप्राप्तिरुत्तरासु विशोकता ।
श्रवणेन शुभांल्लोकान् धनिष्ठासु धनं महत् ॥
वेदवित्त्वमभिजिति भिषक्सिद्धिं च वारुणे ।
अजाविकं प्रौष्ठपद्यां विन्देद् गावस्तथोत्तरे ॥
रेवतीषु तथा कुप्यमश्विनीषु तुरङ्गमान् ।
श्राद्धं कुर्वंस्तथाप्नोति भरणीष्वायुरुत्तमम् ॥
एवं फलमवाप्नोति ऋक्षेष्वेतेषु तत्त्ववित् ।
तस्मात् काम्यानि श्राद्धानि देयानि विधिवद् द्विजाः ॥
कन्याराशिगते सूर्ये फलमत्यन्तमिच्छता ।
यान् यान् कामान् अभिध्यायन् कन्याराशिगते रवौ ॥
श्राद्धं कुर्वन्ति मनुजास्तांस्तान् कामांल्लभन्ति ते ।
नान्दीमुखानां कर्तव्यं कन्याराशिगते रवौ ॥
पौर्णमास्यां तु कर्तव्यं वाराहवचनं यथा ।
दिव्यभौमान्तरिक्षाणि स्थावराणि चराणि च ॥
पिण्डमिच्छन्ति पितरः कन्याराशिगते रवौ ।
कन्यां गते सवितरि यान्यहानि तु षोडश ॥
क्रतुभिस्तानि तुल्यानि देवो नारायणोऽब्रवीत् ।
राजसूयाश्वमेधाभ्यां य इच्छेद् दुर्लभं फलम् ॥
अप्यम्बुशाकमूलाद्यैः पितृन् कन्यागतेऽर्चयेत् ।
उत्तराहस्तनक्षत्र+ ।गते तीक्ष्णांशुमालिनि ॥
योऽर्चयेत् स्वपितृन् भक्त्या तस्य वासस्त्रिविष्टपे ।
हस्तर्क्षगे दिनकरे पितृराजानुशासनात् ॥
तावत् पितृपुरी शून्या यावद् वृश्चिकदर्शनम् ।
वृश्चिके समतिक्रान्ते पितरो दैवतैः सह ॥
निःश्वस्य प्रतिगच्छन्ति शापं दत्त्वा सुदुःसहम् ।
अष्टकासु च कर्तव्यं श्राद्धं मन्वन्तरासु वै ॥
अन्वष्टकासु क्रमशो मातृपूर्वं तद् इष्यते ।
ग्रहणे च व्यतीपाते रविचन्द्रसमागमे ॥
जन्मर्क्षे ग्रहपीडायां श्राद्धं पार्वणमुच्यते ।
अयनद्वितये श्राद्धं विषुवद्वितये तथा ॥
सङ्क्रान्तिषु च कर्तव्यं श्राद्धं विधिवद् उत्तमम् ।
एषु कार्यं द्विजाः श्राद्धं पिण्डनिर्वापणाद् ऋते ॥
वैशाखस्य तृतीयायां नवम्यां कार्त्तिकस्य च ।
श्राद्धं कार्यं तु शुक्लायां सङ्क्रान्तिविधिना नरैः ॥
त्रयोदश्यां भाद्रपदे माघे चन्द्रक्षयेऽहनि ।
श्राद्धं कार्यं पायसेन ।
दक्षिणायनवच्च तत् ॥
यदा च श्रोत्रियोऽभ्येति गेहं वेदविद् अग्निमान् ।
तेनैकेन च कर्तव्यं श्राद्धं विधिवद् उत्तमम् ॥
श्राद्धीयद्रव्यसम्प्राप्तिर्यदा स्यात् साधुसम्मता ।
पार्वणेन विधानेन श्राद्धं कार्यं तथा द्विजैः ॥
प्रतिसंवत्सरं कार्यं मातापित्रोर्मृतेऽहनि ।
पितृव्यस्याप्यपुत्रस्य भ्रातुर्ज्येष्ठस्य चैव हि ॥
पार्वणं देवपूर्वं स्याद् एकोद्दिष्टं सुरैर्विना ।
द्वौ दैवे पितृकार्ये त्रीन् एकैकमुभयत्र वा ॥
मातामहानामप्येवं सर्वमूहेन कीर्तितम् ।
प्रेतीभूतस्य सततं भुवि पिण्डं जलं तथा ॥
सतिलं सकुशं दद्याद् बहिर्जलसमीपतः ।
तृतीयेऽह्नि च कर्तव्यं प्रेतास्थिचयनं द्विजैः ॥
दशाहे ब्राह्मणः शुद्धो द्वादशाहेन क्षत्रियः ।
वैश्यः पञ्चदशाहेन शूद्रो मासेन शुध्यति ॥
सूतकान्ते गृहे श्राद्धमेकोद्दिष्टं प्रचक्षते ।
द्वादशेऽहनि मासे च त्रिपक्षे च ततः परम् ॥
मासि मासि च कर्तव्यं यावत् संवत्सरं द्विजाः ।
तत परतरं कार्यं सपिण्डीकरणं क्रमात् ॥
कृते सपिण्डीकरणे पार्वणं प्रोच्यते पुनः ।
ततः प्रभृति निर्मुक्ताः प्रेतत्वात् पितृतां गताः ॥
अमूर्ता मूर्तिमन्तश्च पितरो द्विविधाः स्मृताः ।
नान्दीमुखास्त्वमूर्ताः स्युर्मूर्तिमन्तोऽथ पार्वणाः ।
एकोद्दिष्टाशिनः प्रेताः पितृणां निर्णयस्त्रिधा ॥
मुनय ऊचुः । कथं सपिण्डीकरणं कर्तव्यं द्विजसत्तम ।
प्रेतीभूतस्य विधिवद् ब्रूहि नो वदतां वर ॥
व्यास उवाच । सपिण्डीकरणं विप्राः शृणुध्वं वदतो मम ।
तच्चापि देवरहितमेकार्घैकपवित्रकम् ॥
नैवाग्नौ करणं तत्र तच्चावाहनवर्जितम् ।
अपसव्यं च तत्रापि भोजयेद् अयुजो द्विजान् ॥
विशेषस्तत्र चान्योऽस्ति प्रतिमासक्रियादिकः ।
तं कथ्यमानमेकाग्राः शृणुध्वं मे द्विजोत्तमाः ॥
तिलगन्धोदकैर्युक्तं तत्र पात्रचतुष्टयम् ।
कुर्यात् पितृणां त्रितयमेकं प्रेतस्य च द्विजाः ॥
पात्रत्रये प्रेतपात्राद् अर्घं चैव प्रसेचयेत् ।
ये समाना इति जपन् पूर्ववच्छेषमाचरेत् ॥
स्त्रीणामप्येवमेव स्याद् एकोद्दिष्टमुदाहृतम् ।
सपिण्डीकरणं तासां पुत्राभावे न विद्यते ॥
प्रतिसंवत्सरं कार्यमेकोद्दिष्टं नरैः स्त्रियाः ।
मृताहनि च तत् कार्यं पितृणां विधिचोदितम् ॥
पुत्राभावे सपिण्डास्तु तदभावे सहोदराः ।
कुर्युरेतं विधिं सम्यक् पुत्रस्य च सुताः सुताः ॥
कुर्यान् मातामहानां तु पुत्रिकातनयस्तथा ।
द्व्यामुष्यायणसञ्ज्ञास्तु मातामहपितामहान् ॥
पूजयेयुर्यथान्यायं श्राद्धैर्नैमित्तिकैरपि ।
सर्वाभावे स्त्रियः कुर्युः स्वभर्तृणाममन्त्रकम् ॥
तदभावे च नृपतिः कारयेत् त्वकुटुम्बिनाम् ।
तज्जातीयैर्नरैः सम्यग् वाहाद्याः सकलाः क्रियाः ॥
सर्वेषामेव वर्णानां बान्धवो नृपतिर्यतः ।
एता वः कथिता विप्रा नित्या नैमित्तिकास्तथा ॥
वक्ष्ये श्राद्धाश्रयामन्यां नित्यनैमित्तिकां क्रियाम् ।
दर्शस्तत्र निमित्तं तु विद्याद् इन्दुक्षयान्वितः ॥
नित्यस्तु नियतः कालस्तस्मिन् कुर्याद् यथोदितम् ।
सपिण्डीकरणाद् ऊर्ध्वं पितुर्यः प्रपितामहः ॥
स तु लेपभुजं याति प्रलुप्तः पितृपिण्डतः ।
तेषां हि यश्चतुर्थोऽन्यः स तु लेपभुजो भवेत् ॥
सोऽपि सम्बन्धतो हीनमुपभोगं प्रपद्यते ।
पिता पितामहश्चैव तथैव प्रपितामहः ॥
पिण्डसम्बन्धिनो ह्येते विज्ञेयाः पुरुषास्त्रयः ।
लेपसम्बन्धिनश्चान्ये पितामहपितामहात् ॥
प्रभृत्युक्तास्त्रयस्तेषां यजमानश्च सप्तमः ।
इत्येष मुनिभिः प्रोक्तः सम्बन्धः साप्तपौरुषः ॥
यजमानात् प्रभृत्यूर्ध्वमनुलेपभुजस्तथा ।
ततोऽन्ये पूर्वजाः सर्वे ये चान्ये नरकौकसः ॥
येऽपि तिर्यक्त्वमापन्ना ये च भूतादिसंस्थिताः ।
तान् सर्वान् यजमानो वै श्राद्धं कुर्वन् यथाविधि ॥
स समाप्यायते विप्रा येन येन वदामि तत् ।
अन्नप्रकिरणं यत् तु मनुष्यैः क्रियते भुवि ॥
तेन तृप्तिमुपायान्ति ये पिशाचत्वमागताः ।
यद् अम्बु स्नानवस्त्रोत्थं भूमौ पतति भो द्विजाः ॥
तेन ये तरुतां प्राप्तास्तेषां तृप्तिः प्रजायते ।
यास्तु गन्धाम्बुकणिकाः पतन्ति धरणीतले ॥
ताभिराप्यायनं तेषां देवत्वं ये कुले गताः ।
उद्धृतेष्वथ पिण्डेषु याश्चाम्बुकणिका भुवि ॥
ताभिराप्यायनं तेषां ये तिर्यक्त्वं कुले गताः ।
ये चादन्ताः कुले बालाः क्रियायोगाद् बहिष्कृताः ॥
विपन्नास्त्वनधिकाराः सम्मार्जितजलाशिनः ।
भुक्त्वा चाचामतां यच्च यज्जलं चाङ्घ्रिशौचजम् ॥
ब्राह्मणानां तथैवान्यत् तेन तृप्तिं प्रयान्ति वै ।
एवं यो यजमानस्य यश्च तेषां द्विजन्मनाम् ॥
कश्चिज्जलान्नविक्षेपः शुचिरुच्छिष्ट एव वा ।
तेनान्नेन कुले तत्र ये च योन्यन्तरं गताः ॥
प्रयान्त्याप्यायनं विप्राः सम्यक् श्राद्धक्रियावताम् ।
अन्यायोपार्जितैरर्थैर्यच्छ्राद्धं क्रियते नरैः ॥
तृप्यन्ते ते न चाण्डाल+ ।पुल्कसाद्यासु योनिषु ।
एवमाप्यायनं विप्रा बहूनामेव बान्धवैः ॥
श्राद्धं कुर्वद्भिरत्राम्बु+ ।विक्षेपैः सम्प्रजायते ।
तस्माच्छ्राद्धं नरो भक्त्या शाकेनापि यथाविधि ॥
कुर्वीत कुर्वतः श्राद्धं कुले कश्चिन् न सीदति ।
श्राद्धं देयं तु विप्रेषु संयतेष्वग्निहोत्रिषु ॥
अवदातेषु विद्वत्सु श्रोत्रियेषु विशेषतः ।
त्रिणाचिकेतस्त्रिमधुस्त्रिसुपर्णः षडङ्गवित् ॥
मातापितृपरश्चैव स्वस्रीयः सामवेदवित् ।
ऋत्विक्पुरोहिताचार्यमुपाध्यायं च भोजयेत् ॥
मातुलः श्वशुरः श्यालः सम्बन्धी द्रोणपाठकः ।
मण्डलब्राह्मणो यस्तु पुराणार्थविशारदः ॥
अकल्पः कल्पसन्तुष्टः प्रतिग्रहविवर्जितः ।
एते श्राद्धे नियोक्तव्या ब्राह्मणाः पङ्क्तिपावनाः ॥
निमन्त्रयेत पूर्वेद्युः पूर्वोक्तान् द्विजसत्तमान् ।
दैवे नियोगे पित्र्ये च तांस्तथैवोपकल्पयेत् ॥
तैश्च संयमिभिर्भाव्यं यस्तु श्राद्धं करिष्यति ।
श्राद्धं दत्त्वा च भुक्त्वा च मैथुनं योऽधिगच्छति ॥
पितरस्तस्य वै मासं तस्मिन् रेतसि शेरते ।
गत्वा च योषितं श्राद्धे यो भुङ्क्ते यस्तु गच्छति ॥
रेतोमूत्रकृताहारास्तं मासं पितरस्तयोः ।
तस्मात् त्वप्रथमं कार्यं प्राज्ञेनोपनिमन्त्रणम् ॥
अप्राप्तौ तद्दिने वापि वर्ज्या योषित्प्रसङ्गिनः ।
भिक्षार्थमागतांश्चापि कालेन संयतान् यतीन् ॥
भोजयेत् प्रणिपाताद्यैः प्रसाद्य यतमानसः ।
योगिनश्च तदा श्राद्धे भोजनीया विपश्चिता ॥
योगाधारा हि पितरस्तस्मात् तान् पूजयेत् सदा ।
ब्राह्मणानां सहस्राणि एको योगी भवेद् यदि ॥
यजमानं च भोक्तृंश्च नौरिवाम्भसि तारयेत् ।
पितृगाथा तथैवात्र गीयते ब्रह्मवादिभिः ॥
या गीता पितृभिः पूर्वमैलस्यासीन् महीपतेः ।
कदा नः सन्ततावग्र्यः कस्यचिद् भविता सुतः ॥
यो योगिभुक्तशेषान् नो भुवि पिण्डान् प्रदास्यति ।
गयायामथवा पिण्डं खड्गमांसं तथा हविः ॥
कालशाकं तिलाज्यं च तृप्तये कृसरं च नः ।
वैश्वदेवं च सौम्यं च खड्गमांसं परं हविः ॥
विषाणवर्जं शिरस आ पादाद् आशिषामहे ।
दद्याच्छ्राद्धं त्रयोदश्यां मघासु च यथाविधि ॥
मधुसर्पिःसमायुक्तं पायसं दक्षिणायने ।
तस्मात् सम्पूजयेद् भक्त्या स्वपितृन् विधिवन् नरः ॥
कामान् अभीप्सन् सकलान् पापाद् आत्मविमोचनम् ।
वसून् रुद्रांस्तथादित्यान् नक्षत्रग्रहतारकाः ॥
प्रीणयन्ति मनुष्याणां पितरः श्राद्धतर्पिताः ।
आयुः प्रजां धनं विद्यां स्वर्गं मोक्षं सुखानि च ॥
प्रयच्छन्ति तथा राज्यं पितरः श्राद्धतर्पिताः ।
तथापराह्णः पूर्वाह्णात् पितृणामतिरिच्यते ॥
सम्पूज्य स्वागतेनैतान् सदनेऽभ्यागतान् द्विजान् ।
पवित्रपाणिराचान्तान् आसनेषूपवेशयेत् ॥
श्राद्धं कृत्वा विधानेन सम्भोज्य च द्विजोत्तमान् ।
विसर्जयेत् प्रियाण्युक्त्वा प्रणिपत्य च भक्तितः ॥
आद्वारमनुगच्छेच्च आगच्छेद् अनुमोदितः ।
ततो नित्यक्रियां कुर्याद् भोजयेच्च तथातिथीन् ॥
नित्यक्रियां पितृणां च केचिद् इच्छन्ति सत्तमाः ।
न पितृणां तथैवान्ये शेषं पूर्ववद् आचरेत् ॥
पृथक्त्वेन वदन्त्यन्ये केचित् पूर्वं च पूर्ववत् ।
ततस्तद् अन्नं भुञ्जीत सह भृत्यादिभिर्नरः ॥
एवं कुर्वीत धर्मज्ञः श्राद्धं पित्र्यं समाहितः ।
यथा च विप्रमुख्यानां परितोषोऽभिजायते ॥
इदानीं सम्प्रवक्ष्यामि वर्जनीयान् द्विजाधमान् ।
मित्रध्रुक् कुनखी क्लीबः क्षयी शुक्ली वणिक्पथः ॥
श्यावदन्तोऽथ खल्वाटः काणोऽन्धो बधिरो जडः ।
मूकः पङ्गुः कुणिः षण्ढो दुश्चर्मा व्यङ्गकेकरौ ॥
कुष्ठी रक्तेक्षणः कुब्जो वामनो विकटोऽलसः ।
मित्रशत्रुर्दुष्कुलीनः पशुपालो निराकृतिः ॥
परिवित्तिः परिवेत्ता परिवेदनिकासुतः ।
वृषलीपतिस्तत्सुतश्च न भवेच्छ्राद्धभुग् द्विजः ॥
वृषलीपुत्रसंस्कर्ता अनूढो दिधिषूपतिः ।
भृतकाध्यापको यस्तु भृतकाध्यापितश्च यः ॥
सूतकान्नोपजीवी च मृगयुः सोमविक्रयी ।
अभिशस्तस्तथा स्तेनः पतितो वार्द्धुषिः शठः ॥
पिशुनो वेदसन्त्यागी दानाग्नित्यागनिष्ठुरः ।
राज्ञः पुरोहितो भृत्यो विद्याहीनोऽथ मत्सरी ॥
वृद्धद्विड् दुर्धरः क्रूरो मूढो देवलकस्तथा ।
नक्षत्रसूचकश्चैव पर्वकारश्च गर्हितः ॥
अयाज्ययाजकः षण्ढो गर्हिता ये च येऽधमाः ।
न ते श्राद्धे नियोक्तव्या दृष्ट्वामी पङ्क्तिदूषकाः ॥
असतां प्रग्रहो यत्र सतां चैवावमानना ।
दण्डो देवकृतस्तत्र सद्यः पतति दारुणः ॥
हित्वागमं सुविहितं बालिशं यस्तु भोजयेत् ।
आदिधर्मं समुत्सृज्य दाता तत्र विनश्यति ॥
यस्त्वाश्रितं द्विजं त्यक्त्वा अन्यमानीय भोजयेत् ।
तन्निःश्वासाग्निनिर्दग्धस्तत्र दाता विनश्यति ॥
वस्त्राभावे क्रिया नास्ति यज्ञा वेदास्तपांसि च ।
तस्माद् वासांसि देयानि श्राद्धकाले विशेषतः ॥
कौशेयं क्षौमकार्पासं दुकूलमहतं तथा ।
श्राद्धे त्वेतानि यो दद्यात् कामान् आप्नोति चोत्तमान् ॥
यथा गोषु प्रभूतासु वत्सो विन्दति मातरम् ।
तथान्नं तत्र विप्राणां जन्तुर्यत्रावतिष्ठते ॥
नामगोत्रं च मन्त्रांश्च दत्तमन्नं न यन्ति ते ।
अपि ये निधनं प्राप्तास्तृप्तिस्तान् उपतिष्ठते ॥
देवताभ्यः पितृभ्यश्च महायोगिभ्य एव च ।
नमः स्वाहायै स्वधायै नित्यमेव भवन्त्विति ॥
आद्यावसाने श्राद्धस्य त्रिरावृत्त्या जपेत् तदा ।
पिण्डनिर्वपणे वापि जपेद् एवं समाहितः ॥
क्षिप्रमायान्ति पितरो राक्षसाः प्रद्रवन्ति च ।
प्रीयन्ते त्रिषु लोकेषु मन्त्रोऽयं तारयत्युत ॥
क्षौमसूत्रं नवं दद्याच्छाणं कार्पासिकं तथा ।
पत्त्रोर्णं पट्टसूत्रं च कौशेयं च विवर्जयेत् ॥
वर्जयेच्चादशं प्राज्ञो यद्यप्यव्याहतं भवेत् ।
न प्रीणयन्त्यथैतानि दातुश्चाप्यनयो भवेत् ॥
न निवेद्यो भवेत् पिण्डः पितृणां यस्तु जीवति ।
इष्टेनान्नेन भक्ष्येण भोजयेत् तं यथाविधि ॥
पिण्डमग्नौ सदा दद्याद् भोगार्थी सततं नरः ।
पत्न्यै दद्यात् प्रजार्थी च मध्यमं मन्त्रपूर्वकम् ॥
उत्तमां द्युतिमन्विच्छन् पिण्डं गोषु प्रयच्छति ।
प्रज्ञां चैव यशः कीर्तिमप्सु चैव निवेदयेत् ॥
प्रार्थयन् दीर्घमायुश्च वायसेभ्यः प्रयच्छति ।
कुमारशालामन्विच्छन् कुक्कुटेभ्यः प्रयच्छति ॥
एके विप्राः पुनः प्राहुः पिण्डोद्धरणमग्रतः ।
अनुज्ञातस्तु विप्रैस्तैः काममुद्ध्रियतामिति ॥
तस्माच्छ्राद्धं तथा कार्यं यथोक्तम् ऋषिभिः पुरा ।
अन्यथा तु भवेद् दोषः पितृणां नोपतिष्ठति ॥
यवैर्व्रीहितिलैर्माषैर्गोधूमैश्चणकैस्तथा ।
सन्तर्पयेत् पितृन् मुद्गैः श्यामाकैः सर्षपद्रवैः ॥
नीवारैर्हस्तिश्यामाकैः प्रियङ्गुभिस्तथार्घयेत् ।
प्रसातिकां सतूलिकां दद्याच्छ्राद्धे विचक्षणः ॥
आम्रमाम्रातकं बिल्वं दाडिमं बीजपूरकम् ।
प्राचीनामलकं क्षीरं नारिकेलं परूषकम् ॥
नारङ्गं च सखर्जूरं द्राक्षानीलकपित्थकम् ।
पटोलं च प्रियालं च कर्कन्धूबदराणि च ॥
विकङ्कतं वत्सकं च कस्त्वारुर् वारकान् अपि ।
एतानि फलजातानि श्राद्धे देयानि यत्नतः ॥
गुडशर्करमत्स्यण्डी देयं फाणितमूर्मुरम् ।
गव्यं पयो दधि घृतं तैलं च तिलसम्भवम् ॥
सैन्धवं सागरोत्थं च लवणं सारसं तथा ।
निवेदयेच्छुचीन् गन्धांश्चन्दनागुरुकुङ्कुमान् ॥
कालशाकं तन्दुलीयं वास्तुकं मूलकं तथा ।
शाकमारण्यकं चापि दद्यात् पुष्पाण्यमूनि च ॥
जातिचम्पकलोध्राश्च मल्लिकाबाणबर्बरी ।
वृन्ताशोकाटरूषं च तुलसी तिलकं तथा ॥
पावन्तीं शतपत्त्रां च गन्धशेफालिकामपि ।
कुब्जकं तगरं चैव मृगमारण्यकेतकीम् ॥
यूथिकामतिमुक्तं च श्राद्धयोग्यानि भो द्विजाः ।
कमलं कुमुदं पद्मं पुण्डरीकं च यत्नतः ॥
इन्दीवरं कोकनदं कह्लारं च नियोजयेत् ।
कुष्ठं मांसी वालकं च कुक्कुटी जातिपत्त्रकम् ॥
नलिकोशीरमुस्तं च ग्रन्थिपर्णी च सुन्दरी ।
पुनरप्येवमादीनि गन्धयोग्यानि चक्षते ॥
गुग्गुलुं चन्दनं चैव श्रीवासमगुरुं तथा ।
धूपानि पितृयोग्यानि ऋषिगुग्गुलमेव च ॥
राजमाषांश्च चणकान् मसूरान् कोरदूषकान् ।
विप्रुषान् मर्कटांश्चैव कोद्रवांश्चैव वर्जयेत् ॥
माहिषं चामरं मार्गमाविकैकशफोद्भवम् ।
स्त्रैणमौष्ट्रमाविकं च दधि क्षीरं घृतं त्यजेत् ॥
तालं वरुणकाकोलौ बहुपत्त्रार्जुनीफलम् ।
जम्बीरं रक्तबिल्वं च शालस्यापि फलं त्यजेत् ॥
मत्स्यसूकरकूर्माश्च गावो वर्ज्या विशेषतः ।
पूतिकं मृगनाभिं च रोचनां पद्मचन्दनम् ॥
कालेयकं तूग्रगन्धं तुरुष्कं चापि वर्जयेत् ।
पालङ्कं च कुमारीं च किरातं पिण्डमूलकम् ॥
गृञ्जनं चुक्रिकां चुक्रं वरुमां चनपत्त्रिकाम् ।
जीवं च शतपुष्पां च नालिकां गन्धशूकरम् ॥
हलभृत्यं सर्षपं च पलाण्डुं लशुनं त्यजेत् ।
मानकन्दं विषकन्दं वज्रकन्दं गदास्थिकम् ॥
पुरुषाल्वं सपिण्डालुं श्राद्धकर्मणि वर्जयेत् ।
अलाबुं तिक्तपर्णां च कूष्माण्डं कटुकत्रयम् ॥
वार्ताकं शिवजातं च लोमशानि वटानि च ।
कालीयं रक्तवाणां च बलाका लकुचं तथा ॥
श्राद्धकर्मणि वर्ज्यानि विभीतकफलं तथा ।
आरनालं च शुक्तं च शीर्णं पर्युषितं तथा ॥
नोग्रगन्धं च दातव्यं कोविदारकशिग्रुकौ ।
अत्यम्लं पिच्छिलं सूक्ष्मं यातयामं च सत्तमाः ॥
न च देयं गतरसं मद्यगन्धं च यद् भवेत् ।
हिङ्गूग्रगन्धं फणिशं भूनिम्बं निम्बराजिके ॥
कुस्तुम्बुरुं कलिङ्गोत्थं वर्जयेद् अम्लवेतसम् ।
दाडिमं मागधीं चैव नागरार्द्रकतित्तिडीः ॥
आम्रातकं जीवकं च तुम्बुरुं च नियोजयेत् ।
पायसं शाल्मलीमुद्गान् मोदकादींश्च भक्तितः ॥
पानकं च रसालं च गोक्षीरं च निवेदयेत् ।
यानि चाभ्यवहार्याणि स्वादुस्निग्धानि भो द्विजाः ॥
ईषदम्लकटून्येव देयानि श्राद्धकर्मणि ।
अत्यम्लं चातिलवणमतिरिक्तकटूनि च ॥
आसुराणीह भोज्यानि तान्यतो दूरतस्त्यजेत् ।
मृष्टस्निग्धानि यानि स्युरीषत्कट्वम्लकानि च ॥
स्वादूनि देवभोज्यानि तानि श्राद्धे नियोजयेत् ।
छागमांसं वार्तिकं च तैत्तिरं शशकामिषम् ॥
शिवालावकराजीव+ ंआंसं श्राद्धे नियोजयेत् ।
वाघ्रीणसं रक्तशिवं लोहं शल्कसमन्वितम् ॥
सिंहतुण्डं च खड्गं च श्राद्धे योज्यं तथोच्यते ।
यद् अप्युक्तं हि मनुना रोहितं प्रतियोजयेत् ॥
योक्तव्यं हव्यकव्येषु तथा न विप्रयोजयेत् ।
एवमुक्तं मया विप्रा वाराहेणावलोकितम् ॥
मया निषिद्धं भुञ्जानो रौरवं नरकं व्रजेत् ।
एतानि च निषिद्धानि वाराहेण तपोधनाः ॥
अभक्ष्याणि द्विजातीनां न देयानि पितृष्वपि ।
रोहितं शूकरं कूर्मं गोधाहंसं च वर्जयेत् ॥
चक्रवाकं च मद्गुं च शल्कहीनांश्च मत्स्यकान् ।
कुररं च निरस्थिं च वासहातं च कुक्कुटान् ॥
कलविङ्कमयूरांश्च भारद्वाजांश्च शार्ङ्गकान् ।
नकुलोलूकमार्जारांल्लोपान् अन्यान् सुदुर्ग्रहान् ॥
टिट्टिभान् सार्धजम्बूकान् व्याघ्रर्क्षतरक्षुकान् ।
एतान् अन्यांश्च सन्दुष्टान् यो भक्षयति दुर्मतिः ॥
स महापापकारी तु रौरवं नरकं व्रजेत् ।
पितृष्वेतांस्तु यो दद्यात् पापात्मा गर्हितामिषान् ॥
स स्वर्गस्थान् अपि पितृन् नरके पातयिष्यति ।
कुसुम्भशाकं जम्बीरं सिग्रुकं कोविदारकम् ॥
पिण्याकं विप्रुषं चैव मसूरं गृञ्जनं शणम् ।
कोद्रवं कोकिलाक्षं च चुक्रं कम्बुकपद्मकम् ॥
चकोरश्येनमांसं च वर्तुलालाबुतालिनीम् ।
फलं तालतरूणां च भुक्त्या नरकम् ऋच्छति ॥
दत्त्वा पितृषु तैः सार्धं व्रजेत् पूयवहं नरः ।
तस्मात् सर्वप्रयत्नेन नाहरेत् तु विचक्षणः ॥
निषिद्धानि वराहेण स्वयं पित्रर्थमादरात् ।
वरमेवात्ममांसस्य भक्षणं मुनयः कृतम् ॥
न त्वेव हि निषिद्धानामादानं पुम्भिरादरात् ।
अज्ञानाद् वा प्रमादाद् वा सकृद् एतानि च द्विजाः ॥
भक्षितानि निषिद्धानि प्रायश्चित्तं ततश्चरेत् ।
फलमूलदधिक्षीर+ ।तक्रगोमूत्रयावकैः ॥
भोज्यान्नभोज्यसम्भुक्ते प्रत्येकं दिनसप्तकम् ।
एवं निषिद्धाचरणे कृते सकृद् अपि द्विजैः ॥
शुद्धिं नेयं शरीरं तु विष्णुभक्तैर्विशेषतः ।
निषिद्धं वर्जयेद् द्रव्यं यथोक्तं च द्विजोत्तमाः ॥
समाहृत्य ततः श्राद्धं कर्तव्यं निजशक्तितः ।
एवं विधानतः श्राद्धं कृत्वा स्वविभवोचितम् ।
आब्रह्मस्तम्बपर्यन्तं जगत् प्रीणाति मानवः ॥
मुनय ऊचुः । पिता जीवति यस्याथ मृतौ द्वौ पितरौ पितुः ।
कथं श्राद्धं हि कर्तव्यमेतद् विस्तरशो वद ॥
व्यास उवाच । यस्मै दद्यात् पिता श्राद्धं तस्मै दद्यात् सुतः स्वयम् ।
एवं न हीयते धर्मो लौकिको वैदिकस्तथा ॥
मुनय ऊचुः । मृतः पिता जीवति च यस्य ब्रह्मन् पितामहः ।
स हि श्राद्धं कथं कुर्याद् एतत् त्वं वक्तुमर्हसि ॥
व्यास उवाच । पितुः पिण्डं प्रदद्याच्च भोजयेच्च पितामहम् ।
प्रपितामहस्य पिण्डं वै ह्ययं शास्त्रेषु निर्णयः ॥
मृतेषु पिण्डं दातव्यं जीवन्तं चापि भोजयेत् ।
सपिण्डीकरणं नास्ति न च पार्वणमिष्यते ॥
आचारमाचरेद् यस्तु पितृमेधाश्रितं नरः ।
आयुषा धनपुत्रैश्च वर्धत्याशु न संशयः ॥
पितृमेधाध्यायमिमं श्राद्धकालेषु यः पठेत् ।
तद् अन्नमस्य पितरोऽश्नन्ति च त्रियुगं द्विजाः ॥
एवं मयोक्तः पितृमेधकल्पः ।
पापापहः पुण्यविवर्धनश्च ।
श्रोतव्य एष प्रयतैर्नरैश्च ।
श्राद्धेषु चैवाप्यनुकीर्तयेत ॥
व्यास उवाच । एवं सम्यग् गृहस्थेन देवताः पितरस्तथा ।
सम्पूज्या हव्यकव्याभ्यामन्नेनातिथिबान्धवाः ॥
भूतानि भृत्याः सकलाः पशुपक्षिपिपीलिकाः ।
भिक्षवो याचमानाश्च ये चान्ये पान्थका गृहे ॥
सदाचाररता विप्राः साधुना गृहमेधिना ।
पापं भुङ्क्ते समुल्लङ्घ्य नित्यनैमित्तिकीः क्रियाः ॥
मुनय ऊचुः । कथितं भवता विप्र नित्यनैमित्तिकं च यत् ।
नित्यं नैमित्तिकं काम्यं त्रिविधं कर्म पौरुषम् ॥
सदाचारं मुने श्रोतुमिच्छामो वदतस्तव ।
यं कुर्वन् सुखमाप्नोति परत्रेह च मानवः ॥
व्यास उवाच । गृहस्थेन सदा कार्यमाचारपरिरक्षणम् ।
न ह्याचारविहीनस्य भद्रमत्र परत्र वा ॥
यज्ञदानतपांसीह पुरुषस्य न भूतये ।
भवन्ति यः सदाचारं समुल्लङ्घ्य प्रवर्तते ॥
दुराचारो हि पुरुषो नेहायुर्विन्दते महत् ।
कार्यो धर्मः सदाचार आचारस्यैव लक्षणम् ॥
तस्य स्वरूपं वक्ष्यामि सदाचारस्य भो द्विजाः ।
आत्मनैकमना भूत्वा तथैव परिपालयेत् ॥
त्रिवर्गसाधने यत्नः कर्तव्यो गृहमेधिना ।
तत्संसिद्धौ गृहस्थस्य सिद्धिरत्र परत्र च ॥
पादेनाप्यस्य पारत्र्यं कुर्याच्छ्रेयः स्वमात्मवान् ।
अर्धेन चात्मभरणं नित्यनैमित्तिकानि च ॥
पादेनैव तथाप्यस्य मूलभूतं विवर्धयेत् ।
एवमाचरतो विप्रा अर्थः साफल्यम् ऋच्छति ॥
तद्वत् पापनिषेधार्थं धर्मः कार्यो विपश्चिता ।
परत्रार्थस्तथैवान्यः कार्योऽत्रैव फलप्रदः ॥
प्रत्यवायभयात् कामस्तथान्यश्चाविरोधवान् ।
द्विधा कामोऽपि रचितस्त्रिवर्गायाविरोधकृत् ॥
परस्परानुबन्धांश्च सर्वान् एतान् विचिन्तयेत् ।
विपरीतानुबन्धांश्च बुध्यध्वं तान् द्विजोत्तमाः ॥
धर्मो धर्मानुबन्धार्थो धर्मो नात्मार्थपीडकः ।
उभाभ्यां च द्विधा कामं तेन तौ च द्विधा पुनः ॥
ब्राह्मे मुहूर्ते बुध्येत धर्मार्थावनुचिन्तयेत् ।
समुत्थाय तथाचम्य प्रस्नातो नियतः शुचिः ॥
पूर्वां सन्ध्यां सनक्षत्रां पश्चिमां सदिवाकराम् ।
उपासीत यथान्यायं नैनां जह्याद् अनापदि ॥
असत्प्रलापमनृतं वाक्पारुष्यं च वर्जयेत् ।
असच्छास्त्रमसद्वादमसत्सेवां च वै द्विजाः ॥
सायम्प्रातस्तथा होमं कुर्वीत नियतात्मवान् ।
नोदयास्तमने चैवमुदीक्षेत विवस्वतः ॥
केशप्रसाधनादर्श+ ।दन्तधावनमञ्जनम् ।
पूर्वाह्ण एव कार्याणि देवतानां च तर्पणम् ॥
ग्रामावसथतीर्थानां क्षेत्राणां चैव वर्त्मनि ।
न विण्मूत्रमनुष्ठेयं न च कृष्टे न गोव्रजे ॥
नग्नां परस्त्रियं नेक्षेन् न पश्येद् आत्मनः शकृत् ।
उदक्यादर्शनस्पर्शमेवं सम्भाषणं तथा ॥
नाप्सु मूत्रं पुरीषं वा मैथुनं वा समाचरेत् ।
नाधितिष्ठेच्छकृन्मूत्रे केशभस्मसपालिकाः ॥
तुषाङ्गारविशीर्णानि रज्जुवस्त्रादिकानि च ।
नाधितिष्ठेत् तथा प्राज्ञः पथि वस्त्राणि वा भुवि ॥
पितृदेवमनुष्याणां भूतानां च तथार्चनम् ।
कृत्वा विभवतः पश्चाद् गृहस्थो भोक्तुमर्हति ॥
प्राङ्मुखोदङ्मुखो वापि स्वाचान्तो वाग्यतः शुचिः ।
भुञ्जीत चान्नं तच्चित्तो ह्यन्तर्जानुः सदा नरः ॥
उपघातम् ऋते दोषान् नान्नस्योदीरयेद् बुधः ।
प्रत्यक्षलवणं वर्ज्यमन्नमुच्छिष्टमेव च ॥
न गच्छन् न च तिष्ठन् वै विण्मूत्रोत्सर्गमात्मवान् ।
कुर्वीत चैवमुच्छिष्टं न किञ्चिद् अपि भक्षयेत् ॥
उच्छिष्टो नालपेत् किञ्चित् स्वाध्यायं च विवर्जयेत् ।
न पश्येच्च रविं चेन्दुं नक्षत्राणि च कामतः ॥
भिन्नासनं च शय्यां च भाजनं च विवर्जयेत् ।
गुरूणामासनं देयमभ्युत्थानादिसत्कृतम् ॥
अनुकूलं तथालापमभिकुर्वीत बुद्धिमान् ।
तत्रानुगमनं कुर्यात् प्रतिकूलं न सञ्चरेत् ॥
नैकवस्त्रश्च भुञ्जीत न कुर्याद् देवतार्चनम् ।
नावाहयेद् द्विजान् अग्नौ होमं कुर्वीत बुद्धिमान् ॥
न स्नायीत नरो नग्नो न शयीत कदाचन ।
न पाणिभ्यामुभाभ्यां तु कण्डूयेत शिरस्तथा ॥
न चाभीक्ष्णं शिरःस्नानं कार्यं निष्कारणं बुधैः ।
शिरःस्नातश्च तैलेन नाङ्गं किञ्चिद् उपस्पृशेत् ॥
अनध्यायेषु सर्वेषु स्वाध्यायं च विवर्जयेत् ।
ब्राह्मणानलगोसूर्यान् नावमन्येत् कदाचन ॥
उदङ्मुखो दिवा रात्रावुत्सर्गं दक्षिणामुखः ।
आबाधासु यथाकामं कुर्यान् मूत्रपुरीषयोः ॥
दुष्कृतं न गुरोर्ब्रूयात् क्रुद्धं चैनं प्रसादयेत् ।
परिवादं न शृणुयाद् अन्येषामपि कुर्वताम् ॥
पन्था देयो ब्राह्मणानां राज्ञो दुःखातुरस्य च ।
विद्याधिकस्य गर्भिण्या रोगार्तस्य महीयतः ॥
मूकान्धबधिराणां च मत्तस्योन्मत्तकस्य च ।
देवालयं चैद्यतरुं तथैव च चतुष्पथम् ॥
विद्याधिकं गुरुं चैव बुधः कुर्यात् प्रदक्षिणम् ।
उपानद्वस्त्रमाल्यादि धृतमन्यैर्न धारयेत् ॥
चतुर्दश्यां तथाष्टम्यां पञ्चदश्यां च पर्वसु ।
तैलाभ्यङ्गं तथा भोगं योषितश्च विवर्जयेत् ॥
नोत्क्षिप्तबाहुजङ्घश्च प्राज्ञस्तिष्ठेत् कदाचन ।
न चापि विक्षिपेत् पादौ पादं पादेन नाक्रमेत् ॥
पुंश्चल्याः कृतकार्यस्य बालस्य पतितस्य च ।
मर्माभिघातमाक्रोशं पैशुन्यं च विवर्जयेत् ॥
दम्भाभिमानं तैक्ष्ण्यं च न कुर्वीत विचक्षणः ।
मूर्खोन्मत्तव्यसनिनो विरूपान् अपि वा तथा ॥
न्यूनाङ्गांश्चाधनांश्चैव नोपहासेन दूषयेत् ।
परस्य दण्डं नोद्यच्छेच्छिक्षार्थं शिष्यपुत्रयोः ॥
तद्वन् नोपविशेत् प्राज्ञः पादेनाकृष्य चासनम् ।
संयावं कृशरं मांसं नात्मार्थमुपसाधयेत् ॥
सायं प्रातश्च भोक्तव्यं कृत्वा चातिथिपूजनम् ।
प्राङ्मुखोदङ्मुखो वापि वाग्यतो दन्तधावनम् ॥
कुर्वीत सततं विप्रा वर्जयेद् वर्ज्यवीरुधम् ।
नोदक्षिराः स्वपेज्जातु न च प्रत्यक्षिरा नरः ॥
शिरस्त्वागस्त्यामाधाय शयीताथ पुरन्दरीम् ।
न तु गन्धवतीष्वप्सु शयीत न तथोषसि ॥
उपरागे परं स्नानम् ऋते दिनमुदाहृतम् ।
अपमृज्यान् न वस्त्रान्तैर्गात्राण्यम्बरपाणिभिः ॥
न चावधूनयेत् केशान् वाससी न च निर्धुनेत् ।
अनुलेपनमादद्यान् नास्नातः कर्हिचिद् बुधः ॥
न चापि रक्तवासाः स्याच्चित्रासितधरोऽपि वा ।
न च कुर्याद् विपर्यासं वाससोर्नापि भूषयोः ॥
वर्ज्यं च विदशं वस्त्रमत्यन्तोपहतं च यत् ।
कीटकेशावपन्नं च तथा श्वभिरवेक्षितम् ॥
अवलीढं शुना चैव सारोद्धरणदूषितम् ।
पृष्ठमांसं वृथामांसं वर्ज्यमांसं च वर्जयेत् ॥
न भक्षयेच्च सततं प्रत्यक्षं लवणं नरः ।
वर्ज्यं चिरोषितं विप्राः शुष्कं पर्युषितं च यत् ॥
पिष्टशाकेक्षुपयसां विकारा द्विजसत्तमाः ।
तथा मांसविकाराश्च नैव वर्ज्याश्चिरोषिताः ॥
उदयास्तमने भानोः शयनं च विवर्जयेत् ।
नास्नातो नैव संविष्टो न चैवान्यमना नरः ॥
न चैव शयने नोर्व्यामुपविष्टो न शब्दकृत् ।
प्रेष्याणामप्रदायाथ न भुञ्जीत कदाचन ॥
भुञ्जीत पुरुषः स्नातः सायम्प्रातर्यथाविधि ।
परदारा न गन्तव्याः पुरुषेण विपश्चिता ॥
इष्टापूर्तायुषां हन्त्री परदारगतिर्नृणाम् ।
नहीदृशमनायुष्यं लोके किञ्चन विद्यते ॥
यादृशं पुरुषस्येह परदाराभिमर्शनम् ।
देवाग्निपितृकार्याणि तथा गुर्वभिवादनम् ॥
कुर्वीत सम्यग् आचम्य तद्वद् अन्नभुजिक्रियाम् ।
अफेनशब्दगन्धाभिरद्भिरच्छाभिरादरात् ॥
आचामेच्चैव तद्वच्च प्राङ्मुखोदङ्मुखोऽपि वा ।
अन्तर्जलाद् आवसथाद् वल्मीकान् मूषिकास्थलात् ॥
कृतशौचावशिष्टाश्च वर्जयेत् पञ्च वै मृदः ।
प्रक्षाल्य हस्तौ पादौ च समभ्युक्ष्य समाहितः ॥
अन्तर्जानुस्तथाचामेत् त्रिश्चतुर्वापि वै नरः ।
परिमृज्य द्विरावर्त्य खानि मूर्धानमेव च ॥
सम्यग् आचम्य तोयेन क्रियां कुर्वीत वै शुचिः ।
क्षुतेऽवलीढे वाते च तथा निष्ठीवनादिषु ॥
कुर्याद् आचमनं स्पर्शे वास्पृष्टस्यार्कदर्शनम् ।
कुर्वीतालम्भनं चापि दक्षिणश्रवणस्य च ॥
यथाविभवतो ह्येतत् पूर्वाभावे ततः परम् ।
न विद्यमाने पूर्वोक्त उत्तरप्राप्तिरिष्यते ॥
न कुर्याद् दन्तसङ्घर्षं नात्मनो देहताडनम् ।
स्वापेऽध्वनि तथा भुञ्जन् स्वाध्यायं च विवर्जयेत् ॥
सन्ध्यायां मैथुनं चापि तथा प्रस्थानमेव च ।
तथापराह्णे कुर्वीत श्रद्धया पितृतर्पणम् ॥
शिरःस्नानं च कुर्वीत दैवं पित्र्यमथापि च ।
प्राङ्मुखोदङ्मुखो वापि श्मश्रुकर्म च कारयेत् ॥
व्यङ्गिनीं वर्जयेत् कन्यां कुलजां वाप्यरोगिणीम् ।
उद्वहेत् पितृमात्रोश्च सप्तमीं पञ्चमीं तथा ॥
रक्षेद् दारांस्त्यजेद् ईर्ष्यां तथाह्नि स्वप्नमैथुने ।
परोपतापकं कर्म जन्तुपीडां च सर्वदा ॥
उदक्या सर्ववर्णानां वर्ज्या रात्रिचतुष्टयम् ।
स्त्रीजन्मपरिहारार्थं पञ्चमीं चापि वर्जयेत् ॥
ततः षष्ठ्यां व्रजेद् रात्र्यां ज्येष्ठयुग्मासु रात्रिषु ।
युग्मासु पुत्रा जायन्ते स्त्रियोऽयुग्मासु रात्रिषु ॥
विधर्मिणो वै पर्वादौ सन्ध्याकालेषु षण्ढकाः ।
क्षुरकर्मणि रिक्तां वै वर्जयीत विचक्षणः ॥
ब्रुवतामविनीतानां न श्रोतव्यं कदाचन ।
न चोत्कृष्टासनं देयमनुत्कृष्टस्य चादरात् ॥
क्षुरकर्मणि चान्ते च स्त्रीसम्भोगे च भो द्विजाः ।
स्नायीत चैलवान् प्राज्ञः कटभूमिमुपेत्य च ॥
देववेदद्विजातीनां साधुसत्यमहात्मनाम् ।
गुरोः पतिव्रतानां च ब्रह्मयज्ञतपस्विनाम् ॥
परिवादं न कुर्वीत परिहासं च भो द्विजाः ।
धवलाम्बरसंवीतः सितपुष्पविभूषितः ॥
सदा माङ्गल्यवेषः स्यान् न वामाङ्गल्यवान् भवेत् ।
नोद्धतोन्मत्तमूढैश्च नाविनीतैश्च पण्डितः ॥
गच्छेन् मैत्रीमशीलेन न वयोजातिदूषितैः ।
न चातिव्ययशीलैश्च पुरुषैर्नैव वैरिभिः ॥
कार्याक्षमैर्निन्दितैर्न न चैव विटसङ्गिभिः ।
निस्वैर्न वादैकपरैर्नरैश्चान्यैस्तथाधमैः ॥
सुहृद्दीक्षितभूपाल+ ।स्नातकश्वशुरैः सह ।
उत्तिष्ठेद् विभवाच्चैनान् अर्चयेद् गृहमागतान् ॥
यथाविभवतो विप्राः प्रतिसंवत्सरोषितान् ।
सम्यग् गृहेऽर्चनं कृत्वा यथास्थानमनुक्रमात् ॥
सम्पूजयेत् तथा वह्नौ प्रदद्याच्चाहुतीः क्रमात् ।
प्रथमां ब्रह्मणे दद्यात् प्रजानां पतये ततः ॥
तृतीयां चैव गृह्येभ्यः कश्यपाय तथापराम् ।
ततोऽनुमतये दद्याद् दद्याद् बहुबलिं ततः ॥
पूर्वं ख्याता मया या तु नित्यक्रमविधौ क्रिया ।
वैश्वदेवं ततः कुर्याद् वदत शृणुत द्विजाः ॥
यथास्थानविभागं तु देवान् उद्दिश्य वै पृथक् ।
पर्जन्यापोधरित्रीणां दद्यात् तु मणिके त्रयम् ॥
वायवे च प्रतिदिशं दिग्भ्यः प्राच्यादिषु क्रमात् ।
ब्रह्मणे चान्तरिक्षाय सूर्याय च यथाक्रमात् ॥
विश्वेभ्यश्चैव देवेभ्यो विश्वभूतेभ्य एव च ।
उषसे भूतपतये दद्याद् वोत्तरतः शुचिः ॥
स्वधा च नम इत्युक्त्वा पितृभ्यश्चैव दक्षिणे ।
कृत्वापसव्यं वायव्यां यक्ष्मैतत् तैति संवदन् ॥
अन्नावशेषमिश्रं वै तोयं दद्याद् यथाविधि ।
देवानां च ततः कुर्याद् ब्राह्मणानां नमस्क्रियाम् ॥
अङ्गुष्ठोत्तरतो रेखा पाणेर्या दक्षिणस्य च ।
एतद् ब्राह्ममिति ख्यातं तीर्थमाचमनाय वै ॥
तर्जन्यङ्गुष्ठयोरन्तः पित्र्यं तीर्थमुदाहृतम् ।
पितृणां तेन तोयानि दद्यान् नान्दीमुखाद् ऋते ॥
अङ्गुल्यग्रे तथा दैवं तेन दिव्यक्रियाविधिः ।
तीर्थं कनिष्ठिकामूले कायं तत्र प्रजापतेः ॥
एवमेभिः सदा तीर्थैर्विधानं पितृभिः सह ।
सदा कार्याणि कुर्वीत नान्यतीर्थः कदाचन ॥
ब्राह्मेणाचमनं शस्तं पैत्र्यं पित्र्येण सर्वदा ।
देवतीर्थेन देवानां प्राजापत्यं जितेन च ॥
नान्दीमुखानां कुर्वीत प्राज्ञः पिण्डोदकक्रियाम् ।
प्राजापत्येन तीर्थेन यच्च किञ्चित् प्रजापतेः ॥
युगपज्जलमग्निं च बिभृयान् न विचक्षणः ।
गुरुदेवपितृन् विप्रान् न च पादौ प्रसारयेत् ॥
नाचक्षीत धयन्तीं गां जलं नाञ्जलिना पिबेत् ।
शौचकालेषु सर्वेषु गुरुष्वल्पेषु वा पुनः ।
न विलम्बेत मेधावी न मुखेनानलं धमेत् ॥
तत्र विप्रा न वस्तव्यं यत्र नास्ति चतुष्टयम् ।
ऋणप्रदाता वैद्यश्च श्रोत्रियः सजला नदी ॥
जितभृत्यो नृपो यत्र बलवान् धर्मतत्परः ।
तत्र नित्यं वसेत् प्राज्ञः कुतः कुनृपतौ सुखम् ॥
पौराः सुसंहता यत्र सततं न्यायवर्तिनः ।
शान्तामत्सरिणो लोकास्तत्र वासः सुखोदयः ॥
यस्मिन् कृषीवला राष्ट्रे प्रायशो नातिमानिनः ।
यत्रौषधान्यशेषाणि वसेत् तत्र विचक्षणः ॥
तत्र विप्रा न वस्तव्यं यत्रैतत् त्रितयं सदा ।
जिगीषुः पूर्ववैरश्च जनश्च सततोत्सवः ॥
वसेन् नित्यं सुशीलेषु सहचारिषु पण्डितः ।
यत्राप्रधृष्यो नृपतिर्यत्र सस्यप्रदा मही ॥
इत्येतत् कथितं विप्रा मया वो हितकाम्यया ।
अतःपरं प्रवक्ष्यामि भक्ष्यभोज्यविधिक्रियाम् ॥
भोज्यमन्नं पर्युषितं स्नेहाक्तं चिरसम्भृतम् ।
अस्नेहा अपि गोधूम+ ।यवगोरसविक्रियाः ॥
शशकः कच्छपो गोधा श्वाविन् मत्स्योऽथ शल्यकः ।
भक्ष्याश्चैते तथा वर्ज्यौ ग्रामशूकरकुक्कुटौ ॥
पितृदेवादिशेषं च श्राद्धे ब्राह्मणकाम्यया ।
प्रोक्षितं चौषधार्थं च खादन् मांसं न दुष्यति ॥
शङ्खाश्मस्वर्णरूप्याणां रज्जूनामथ वाससाम् ।
शाकमूलफलानां च तथा विदलचर्मणाम् ॥
मणिवस्त्रप्रवालानां तथा मुक्ताफलस्य च ।
पात्राणां चमसानां च अम्बुना शौचमिष्यते ॥
तथाश्मकानां तोयेन अश्मसङ्घर्षणेन च ।
सस्नेहानां च पात्राणां शुद्धिरुष्णेन वारिणा ॥
शूर्पाणामजिनानां च मुशलोलूखलस्य च ।
संहतानां च वस्त्राणां प्रोक्षणात् सञ्चयस्य च ॥
वल्कलानामशेषाणामम्बुमृच्छौचमिष्यते ।
आविकानां समस्तानां केशानां चैवमिष्यते ॥
सिद्धार्थकानां कल्केन तिलकल्केन वा पुनः ।
शोधनं चैव भवति उपघातवतां सदा ॥
तथा कार्पासिकानां च शुद्धिः स्याज्जलभस्मना ।
दारुदन्तास्थिशृङ्गाणां तक्षणाच्छुद्धिरिष्यते ॥
पुनः पाकेन भाण्डानां पार्थिवानाममेध्यता ।
शुद्धं भैक्ष्यं कारुहस्तः पण्यं योषिन्मुखं तथा ॥
रथ्यागमनविज्ञानं दासवर्गेण संस्कृतम् ।
प्राक्प्रशस्तं चिरातीतमनेकान्तरितं लघु ॥
अन्तः प्रभूतं बालं च वृद्धान्तरविचेष्टितम् ।
कर्मान्तागारशालाश्च स्तनद्वयं शुचि स्त्रियाः ॥
शुचयश्च तथैवापः स्रवन्त्यो गन्धवर्जिताः ।
भूमिर्विशुध्यते कालाद् दाहमार्जनगोकुलैः ॥
लेपाद् उल्लेखनात् सेकाद् वेश्म सम्मार्जनादिना ।
केशकीटावपन्ने च गोघ्राते मक्षिकान्विते ॥
मृदम्बु भस्म चाप्यन्ने प्रक्षेप्तव्यं विशुद्धये ।
औदुम्बराणामम्लेन वारिणा त्रपुसीसयोः ॥
भस्माम्बुभिश्च कांस्यानां शुद्धिः प्लावो द्रवस्य च ।
अमेध्याक्तस्य मृत्तोयैर्गन्धापहरणेन च ॥
अन्येषां चैव द्रव्याणां वर्णगन्धांश्च हारयेत् ।
शुचि मांसं तु चाण्डाल+ ।क्रव्यादैर्विनिपातितम् ॥
रथ्यागतं च तैलादि शुचि गोतृप्तिदं पयः ।
रजोऽग्निरश्वगोछाया रश्मयः पवनो मही ॥
विप्लुषो मक्षिकाद्याश्च दुष्टसङ्गाद् अदोषिणः ।
अजाश्वं मुखतो मेध्यं न गोर्वत्सस्य चाननम् ॥
मातुः प्रस्रवणे मेध्यं शकुनिः फलपातने ।
आसनं शयनं यानं तटौ नद्यास्तृणानि च ॥
सोमसूर्यांशुपवनैः शुध्यन्ते तानि पण्यवत् ।
रथ्यापसर्पणे स्नाने क्षुत्पानानां च कर्मसु ॥
आचामेत यथान्यायं वाससः परिधापने ।
स्पृष्टानामथ संस्पर्शैर्द्विरथ्याकर्दमाम्भसि ॥
पक्वेष्टकचितानां च मेध्यता वायुसंश्रयात् ।
प्रभूतोपहताद् अन्नाद् अग्रमुद्धृत्य सन्त्यजेत् ॥
शेषस्य प्रोक्षणं कुर्याद् आचम्याद्भिस्तथा मृदा ।
उपवासस्त्रिरात्रं तु दुष्टभक्ताशिनो भवेत् ॥
अज्ञाने ज्ञानपूर्वे तु तद्दोषोपशमे न तु ।
उदक्यां वावलग्नां च सूतिकान्त्यावसायिनः ॥
स्पृष्ट्वा स्नायीत शौचार्थं तथैव मृतहारिणः ।
नारं स्पृष्ट्वास्थि सस्नेहं स्नात्वा विप्रो विशुध्यति ॥
आचम्यैव तु निःस्नेहं गामालभ्यार्कमीक्ष्य वा ।
न लङ्घयेत् तथैवाथ ष्ठीवनोद्वर्तनानि च ॥
गृहाद् उच्छिष्टविण्मूत्रं पादाम्भस्तत् क्षिपेद् बहिः ।
पञ्चपिण्डान् अनुद्धृत्य न स्नायात् परवारिणि ॥
स्नायीत देवखातेषु गङ्गाह्रदसरित्सु च ।
नोद्यानादौ विकालेषु प्राज्ञस्तिष्ठेत् कदाचन ॥
नालपेज्जनविद्विष्टान् वीरहीनास्तथा स्त्रियः ।
देवतापितृसच्छास्त्र+ ।यज्विसंन्यासिनिन्दकैः ॥
कृत्वा तु स्पर्शनालापं शुध्यत्यर्कावलोकनात् ।
अवलोक्य तथोदक्यां संन्यस्तं पतितं शवम् ॥
विधर्मिसूतिकाषण्ढ+ ।विवस्त्रान्त्यावसायिनः ।
मृतनिर्यातकांश्चैव परदाररताश्च ये ॥
एतद् एव हि कर्तव्यं प्राज्ञैः शोधनमात्मनः ।
अभोज्यभिक्षुपाखण्ड+ ंआर्जारखरकुक्कुटान् ॥
पतितापविद्धचाण्डाल+ ंऋताहारांश्च धर्मवित् ।
संस्पृश्य शुध्यते स्नानाद् उदक्याग्रामशूकरौ ॥
तद्वच्च सूतिकाशौच+ ।दूषितौ पुरुषावपि ।
यस्य चानुदिनं हानिर्गृहे नित्यस्य कर्मणः ॥
यश्च ब्राह्मणसन्त्यक्तः किल्बिषाशी नराधमः ।
नित्यस्य कर्मणो हानिं न कुर्वीत कदाचन ॥
तस्य त्वकरणं वक्ष्ये केवलं मृतजन्मसु ।
दशाहं ब्राह्मणस्तिष्ठेद् दानहोमविवर्जितः ॥
क्षत्रियो द्वादशाहं च वैश्यो मासार्धमेव च ।
शूद्रश्च मासमासीत निजकर्मविवर्जितः ॥
ततः परं निजं कर्म कुर्युः सर्वे यथोचितम् ।
प्रेताय सलिलं देयं बहिर्गत्वा तु गोत्रकैः ॥
प्रथमेऽह्नि चतुर्थे च सप्तमे नवमे तथा ।
तस्यास्थिसञ्चयः कार्यश्चतुर्थेऽहनि गोत्रकैः ॥
ऊर्ध्वं सञ्चयनात् तेषामङ्गस्पर्शो विधीयते ।
गोत्रकैस्तु क्रियाः सर्वाः कार्याः सञ्चयनात् परम् ॥
स्पर्श एव सपिण्डानां मृताहनि तथोभयोः ।
अन्वर्थमिच्छया शस्त्र+ ।रज्जुबन्धनवह्निषु ॥
विषप्रतापादिमृते प्रायानाशकयोरपि ।
बाले देशान्तरस्थे च तथा प्रव्रजिते मृते ॥
सद्यः शौचं मनुष्याणां त्र्यहमुक्तमशौचकम् ।
सपिण्डानां सपिण्डस्तु मृतेऽन्यस्मिन् मृतो यदि ॥
पूर्वशौचं समाख्यातं कार्यास्तत्र दिनक्रियाः ।
एष एव विधिर्दृष्टो जन्मन्यपि हि सूतके ॥
सपिण्डानां सपिण्डेषु यथावत् सोदकेषु च ।
पुत्रे जाते पितुः स्नानं सचैलस्य विधीयते ॥
तत्रापि यदि वान्यस्मिन्न् अनुयातस्ततः परम् ।
तत्रापि शुद्धिरुदिता पूर्वजन्मवतो दिनैः ॥
दशद्वादशमासार्ध+ ंआससङ्ख्यैर्दिनैर्गतैः ।
स्वाः स्वाः कर्मक्रियाः कुर्युः सर्वे वर्णा यथाविधि ॥
प्रेतमुद्दिश्य कर्तव्यमेकोद्दिष्टमतः परम् ।
दानानि चैव देयानि ब्राह्मणेभ्यो मनीषिभिः ॥
यद् यद् इष्टतमं लोके यच्चास्य दयितं गृहे ।
तत् तद् गुणवते देयं तद् एवाक्षयमिच्छता ॥
पूर्णैस्तु दिवसैः स्पृष्ट्वा सलिलं वाहनायुधैः ।
दत्तप्रेतोदपिण्डाश्च सर्वे वर्णाः कृतक्रियाः ॥
कुर्युः समग्राः शुचिनः परत्रेह च भूतये ।
अध्येतव्या त्रयी नित्यं भवितव्यं विपश्चिता ॥
धर्मतो धनमाहार्यं यष्टव्यं चापि यत्नतः ।
येन प्रकुपितो नात्मा जुगुप्सामेति भो द्विजाः ॥
तत् कर्तव्यमशङ्केन यन् न गोप्यं महाजनैः ।
एवमाचरतो विप्राः पुरुषस्य गृहे सतः ॥
धर्मार्थकामं सम्प्राप्य परत्रेह च शोभनम् ।
इदं रहस्यमायुष्यं धन्यं बुद्धिविवर्धनम् ॥
सर्वपापहरं पुण्यं श्रीपुष्ट्यारोग्यदं शिवम् ।
यशःकीर्तिप्रदं नृणां तेजोबलविवर्धनम् ॥
अनुष्ठेयं सदा पुम्भिः स्वर्गसाधनमुत्तमम् ।
ब्राह्मणैः क्षत्रियैर्वैश्यैः शूद्रैश्च मुनिसत्तमाः ॥
ज्ञातव्यं सुप्रयत्नेन सम्यक् श्रेयोभिकाङ्क्षिभिः ।
ज्ञात्वैव यः सदा कालमनुष्ठानं करोति वै ॥
सर्वपापविनिर्मुक्तः स्वर्गलोके महीयते ।
सारात् सारतरं चेदमाख्यातं द्विजसत्तमाः ॥
श्रुतिस्मृत्युदितं धर्मं न देयं यस्य कस्यचित् ।
न नास्तिकाय दातव्यं न दुष्टमतये द्विजाः ।
न दाम्भिकाय मूर्खाय न कुतर्कप्रलापिने ॥
मुनय ऊचुः । श्रोतुमिच्छामहे ब्रह्मन् वर्णधर्मान् विशेषतः ।
चतुराश्रमधर्मांश्च द्विजवर्य ब्रवीहि तान् ॥
व्यास उवाच । ब्राह्मणक्षत्रियविशां शूद्राणां च यथाक्रमम् ।
शृणुध्वं संयता भूत्वा वर्णधर्मान् मयोदितान् ॥
दानदयातपोदेव+ ।यज्ञस्वाध्यायतत्परः ।
नित्योदकी भवेद् विप्रः कुर्याच्चाग्निपरिग्रहम् ॥
वृत्त्यर्थं याजयेत् त्वन्यान् द्विजान् अध्यापयेत् तथा ।
कुर्यात् प्रतिग्रहादानं यज्ञार्थं ज्ञानतो द्विजाः ॥
सर्वलोकहितं कुर्यान् नाहितं कस्यचिद् द्विजाः ।
मैत्री समस्तसत्त्वेषु ब्राह्मणस्योत्तमं धनम् ॥
गवि रत्ने च पारक्ये समबुद्धिर्भवेद् द्विजाः ।
ऋतावभिगमः पत्न्यां शस्यते वास्य भो द्विजाः ॥
दानानि दद्याद् इच्छातो द्विजेभ्यः क्षत्रियोऽपि हि ।
यजेच्च विविधैर्यज्ञैरधीयीत च भो द्विजाः ॥
शस्त्राजीवो महीरक्षा प्रवरा तस्य जीविका ।
तस्यापि प्रथमे कल्पे पृथिवीपरिपालनम् ॥
धरित्रीपालनेनैव कृतकृत्या नराधिपाः ।
भवन्ति नृपते रक्षा यतो यज्ञादिकर्मणाम् ॥
दुष्टानां शासनाद् राजा शिष्टानां परिपालनात् ।
प्राप्नोत्यभिमतांल्लोकान् वर्णसंस्थापको नृपः ॥
पाशुपाल्यं वणिज्यां च कृषिं च मुनिसत्तमाः ।
वैश्याय जीविकां ब्रह्मा ददौ लोकपितामहः ॥
तस्याप्यध्ययनं यज्ञो दानं धर्मश्च शस्यते ।
नित्यनैमित्तिकादीनामनुष्ठानं च कर्मणाम् ॥
द्विजातिसंश्रयं कर्म तदर्थं तेन पोषणम् ।
क्रयविक्रयजैर्वापि धनैः कारुभवैस्तु वा ॥
दानं दद्याच्च शूद्रोऽपि पाकयज्ञैर्यजेत च ।
पित्र्यादिकं च वै सर्वं शूद्रः कुर्वीत तेन वै ॥
भृत्यादिभरणार्थाय सर्वेषां च परिग्रहाः ।
ऋतुकालाभिगमनं स्वदारेषु द्विजोत्तमाः ॥
दया समस्तभूतेषु तितिक्षा नाभिमानिता ।
सत्यं शौचमनायासो मङ्गलं प्रियवादिता ॥
मैत्री चैवास्पृहा तद्वद् अकार्पण्यं द्विजोत्तमाः ।
अनसूया च सामान्या वर्णानां कथिता गुणाः ॥
आश्रमाणां च सर्वेषामेते सामान्यलक्षणाः ।
गुणास्तथोपधर्माश्च विप्रादीनामिमे द्विजाः ॥
क्षात्रं कर्म द्विजस्योक्तं वैश्यकर्म तथापदि ।
राजन्यस्य च वैश्योक्तं शूद्रकर्माणि चैतयोः ॥
ससामर्थ्ये सति त्याज्यमुभाभ्यामपि च द्विजाः ।
तद् एवापदि कर्तव्यं न कुर्यात् कर्मसङ्करम् ॥
इत्येते कथिता विप्रा वर्णधर्मा मयाद्य वै ।
धर्ममाश्रमिणां सम्यग् ब्रुवतोऽपि निबोधत ॥
बालः कृतोपनयनो वेदाहरणतत्परः ।
गुरोर्गेहे वसन् विप्रा ब्रह्मचारी समाहितः ॥
शौचाचाररतस्तत्र कार्यं शुश्रूषणं गुरोः ।
व्रतानि चरता ग्राह्यो वेदश्च कृतबुद्धिना ॥
उभे सन्ध्ये रविं विप्रास्तथैवाग्निं समाहितः ।
उपतिष्ठेत् तथा कुर्याद् गुरोरप्यभिवादनम् ॥
स्थिते तिष्ठेद् व्रजेद् याति नीचैरासीत चासिते ।
शिष्यो गुरौ द्विजश्रेष्ठाः प्रतिकूलं च सन्त्यजेत् ॥
तेनैवोक्तं पठेद् वेदं नान्यचित्तः पुरस्थितः ।
अनुज्ञातं च भिक्षान्नमश्नीयाद् गुरुणा ततः ॥
अवगाहेद् अपः पूर्वमाचार्येणावगाहिताः ।
समिज्जलादिकं चास्य कल्यकल्यमुपानयेत् ॥
गृहीतग्राह्यवेदश्च ततोऽनुज्ञामवाप्य वै ।
गार्हस्थ्यमावसेत् प्राज्ञो निष्पन्नगुरुनिष्कृतिः ॥
विधिनावाप्तदारस्तु धनं प्राप्य स्वकर्मणा ।
गृहस्थकार्यमखिलं कुर्याद् विप्राः स्वशक्तितः ॥
निर्वापेण पितृन् अर्च्य यज्ञैर्देवांस्तथातिथीन् ।
अन्नैर्मुनींश्च स्वाध्यायैरपत्येन प्रजापतिम् ॥
बलिकर्मणा भूतानि वाक्सत्येनाखिलं जगत् ।
प्राप्नोति लोकान् पुरुषो निजकर्मसमार्जितान् ॥
भिक्षाभुजश्च ये केचित् परिव्राड् ब्रह्मचारिणः ।
तेऽप्यत्र प्रतितिष्ठन्ति गार्हस्थ्यं तेन वै परम् ॥
वेदाहरणकार्येण तीर्थस्नानाय च द्विजाः ।
अटन्ति वसुधां विप्राः पृथिवीदर्शनाय च ॥
अनिकेता ह्यनाहारा ये तु सायङ्गृहास्तु ते ।
तेषां गृहस्थः सततं प्रतिष्ठा योनिरुच्यते ॥
तेषां स्वागतदानानि वक्तव्यं मधुरं सदा ।
गृहागतानां दद्याच्च शयनासनभोजनम् ॥
अतिथिर्यस्य भग्नाशो गृहात् प्रतिनिवर्तते ।
स दत्त्वा दुष्कृतं तस्मै पुण्यमादाय गच्छति ॥
अवज्ञानमहङ्कारो दम्भश्चापि गृहे सतः ।
परिवादोपघातौ च पारुष्यं च न शस्यते ॥
यश्च सम्यक् करोत्येवं गृहस्थः परमं विधिम् ।
सर्वबन्धविनिर्मुक्तो लोकान् आप्नोति चोत्तमान् ॥
वयःपरिणतौ विप्राः कृतकृत्यो गृहाश्रमी ।
पुत्रेषु भार्यां निक्षिप्य वनं गच्छेत् सहैव वा ॥
पर्णमूलफलाहारः केशश्मश्रुजटाधरः ।
भूमिशायी भवेत् तत्र मुनिः सर्वातिथिर्द्विजाः ॥
चर्मकाशकुशैः कुर्यात् परिधानोत्तरीयके ।
तद्वत् त्रिषवणं स्नानं शस्तमस्य द्विजोत्तमाः ॥
देवताभ्यर्चनं होमः सर्वाभ्यागतपूजनम् ।
भिक्षा बलिप्रदानं तु शस्तमस्य प्रशस्यते ॥
वन्यस्नेहेन गात्राणामभ्यङ्गश्चापि शस्यते ।
तपस्या तस्य विप्रेन्द्राः शीतोष्णादिसहिष्णुता ॥
यस्त्वेता नियतश्चर्या वानप्रस्थश्चरेन् मुनिः ।
स दहत्यग्निवद् दोषाञ् जयेल्लोकांश्च शाश्वतान् ॥
चतुर्थश्चाश्रमो भिक्षोः प्रोच्यते यो मनीषिभिः ।
तस्य स्वरूपं गदतो बुध्यध्वं मम सत्तमाः ॥
पुत्रद्रव्यकलत्रेषु त्यजेत् स्नेहं द्विजोत्तमाः ।
चतुर्थमाश्रमस्थानं गच्छेन् निर्धूतमत्सरः ॥
त्रैवर्णिकांस्त्यजेत् सर्वान् आरम्भान् द्विजसत्तमाः ।
मित्रादिषु समो मैत्रः समस्तेष्वेव जन्तुषु ॥
जरायुजाण्डजादीनां वाङ्मनःकर्मभिः क्वचित् ।
युक्तः कुर्वीत न द्रोहं सर्वसङ्गांश्च वर्जयेत् ॥
एकरात्रस्थितिर्ग्रामे पञ्चरात्रस्थितिः पुरे ।
तथा प्रीतिर्न तिर्यक्षु द्वेषो वा नास्य जायते ॥
प्राणयात्रानिमित्तं च व्यङ्गारेऽभुक्तवज्जने ।
काले प्रशस्तवर्णानां भिक्षार्थी पर्यटेद् गृहान् ॥
अलाभे न विषादी स्याल्लाभे नैव च हर्षयेत् ।
प्राणयात्रिकमात्रः स्यान् मात्रासङ्गाद् विनिर्गतः ॥
अतिपूजितलाभांस्तु जुगुप्सं चैव सर्वतः ।
अतिपूजितलाभैस्तु यतिर्मुक्तोऽपि बध्यते ॥
कामः क्रोधस्तथा दर्पो लोभमोहादयश्च ये ।
तांस्तु दोषान् परित्यज्य परिव्राण् निर्ममो भवेत् ॥
अभयं सर्वसत्त्वेभ्यो दत्त्वा यश्चरते महीम् ।
तस्य देहाद् विमुक्तस्य भयं नोत्पद्यते क्वचित् ॥
कृत्वाग्निहोत्रं स्वशरीरसंस्थम् ।
शारीरमग्निं स्वमुखे जुहोति ।
विप्रस्तु भिक्षोपगतैर्हविर्भिश् ।
चिताग्निना स व्रजति स्म लोकान् ॥
मोक्षाश्रमं यश्चरते यथोक्तम् ।
शुचिश्च सङ्कल्पितबुद्धियुक्तः ।
अनिन्धनं ज्योतिरिव प्रशान्तम् ।
स ब्रह्मलोकं व्रजति द्विजातिः ॥
मुनय ऊचुः । सर्वज्ञस्त्वं महाभाग सर्वभूतहिते रतः ।
भूतं भव्यं भविष्यं च न तेऽस्त्यविदितं मुने ॥
कर्मणा केन वर्णानामधमा जायते गतिः ।
उत्तमा च भवेत् केन ब्रूहि तेषां महामते ॥
शूद्रस्तु कर्मणा केन ब्राह्मणत्वं च गच्छति ।
श्रोतुमिच्छामहे केन ब्राह्मणः शूद्रतामियात् ॥
व्यास उवाच । हिमवच्छिखरे रम्ये नानाधातुविभूषिते ।
नानाद्रुमलताकीर्णे नानाश्चर्यसमन्विते ॥
तत्र स्थितं महादेवं त्रिपुरघ्नं त्रिलोचनम् ।
शैलराजसुता देवी प्रणिपत्य सुरेश्वरम् ॥
इमं प्रश्नं पुरा विप्रा अपृच्छच्चारुलोचना ।
तद् अहं सम्प्रवक्ष्यामि शृणुध्वं मम सत्तमाः ॥
उमोवाच । भगवन् भगनेत्रघ्न पूष्णो दन्तविनाशन ।
दक्षक्रतुहर त्र्यक्ष संशयो मे महान् अयम् ॥
चातुर्वर्ण्यं भगवता पूर्वं सृष्टं स्वयम्भुवा ।
केन कर्मविपाकेन वैश्यो गच्छति शूद्रताम् ॥
वैश्यो वा क्षत्रियः केन द्विजो वा क्षत्रियो भवेत् ।
प्रतिलोमे कथं देव शक्यो धर्मो निवर्तितुम् ॥
केन वा कर्मणा विप्रः शूद्रयोनौ प्रजायते ।
क्षत्रियः शूद्रतामेति केन वा कर्मणा विभो ॥
एतं मे संशयं देव वद भूतपतेऽनघ ।
त्रयो वर्णाः प्रकृत्येह कथं ब्राह्मण्यमाप्नुयुः ॥
शिव उवाच । ब्राह्मण्यं देवि दुष्प्रापं निसर्गाद् ब्राह्मणः शुभे ।
क्षत्रियो वैश्यशूद्रौ वा निसर्गाद् इति मे मतिः ॥
कर्मणा दुष्कृतेनेह स्थानाद् भ्रश्यति स द्विजः ।
श्रेष्ठं वर्णमनुप्राप्य तस्माद् आक्षिप्यते पुनः ॥
स्थितो ब्राह्मणधर्मेण ब्राह्मण्यमुपजीवति ।
क्षत्रियो वाथ वैश्यो वा ब्रह्मभूयं स गच्छति ॥
यश्च विप्रत्वमुत्सृज्य क्षत्रधर्मान् निषेवते ।
ब्राह्मण्यात् स परिभ्रष्टः क्षत्रयोनौ प्रजायते ॥
वैश्यकर्म च यो विप्रो लोभमोहव्यपाश्रयः ।
ब्राह्मण्यं दुर्लभं प्राप्य करोत्यल्पमतिः सदा ॥
स द्विजो वैश्यतामेति वैश्यो वा शूद्रतामियात् ।
स्वधर्मात् प्रच्युतो विप्रस्ततः शूद्रत्वमाप्नुयात् ॥
तत्रासौ निरयं प्राप्तो वर्णभ्रष्टो बहिष्कृतः ।
ब्रह्मलोकात् परिभ्रष्टः शूद्रयोनौ प्रजायते ॥
क्षत्रियो वा महाभागे वैश्यो वा धर्मचारिणि ।
स्वानि कर्माण्यपाकृत्य शूद्रकर्म निषेवते ॥
स्वस्थानात् स परिभ्रष्टो वर्णसङ्करतां गतः ।
ब्राह्मणः क्षत्रियो वैश्यः शूद्रत्वं याति तादृशः ॥
यस्तु शूद्रः स्वधर्मेण ज्ञानविज्ञानवाञ् शुचिः ।
धर्मज्ञो धर्मनिरतः स धर्मफलमश्नुते ॥
इदं चैवापरं देवि ब्रह्मणा समुदाहृतम् ।
अध्यात्मं नैष्ठिकी सिद्धिर्धर्मकामैर्निषेव्यते ॥
उग्रान्नं गर्हितं देवि गणान्नं श्राद्धसूतकम् ।
घुष्टान्नं नैव भोक्तव्यं शूद्रान्नं नैव वा क्वचित् ॥
शूद्रान्नं गर्हितं देवि सदा देवैर्महात्मभिः ।
पितामहमुखोत्सृष्टं प्रमाणमिति मे मतिः ॥
शूद्रान्नेनावशेषेण जठरे म्रियते द्विजः ।
आहिताग्निस्तथा यज्वा स शूद्रगतिभाग् भवेत् ॥
तेन शूद्रान्नशेषेण ब्रह्मस्थानाद् अपाकृतः ।
ब्राह्मणः शूद्रतामेति नास्ति तत्र विचारणा ॥
यस्यान्नेनावशेषेण जठरे म्रियते द्विजः ।
तां तां योनिं व्रजेद् विप्रो यस्यान्नमुपजीवति ॥
ब्राह्मणत्वं सुखं प्राप्य दुर्लभं योऽवमन्यते ।
अभोज्यान्नानि वाश्नाति स द्विजत्वात् पतेत वै ॥
सुरापो ब्रह्महा स्तेयी चौरो भग्नव्रतोऽशुचिः ।
स्वाध्यायवर्जितः पापो लुब्धो नैकृतिकः शठः ॥
अव्रती वृषलीभर्ता कुण्डाशी सोमविक्रयी ।
विहीनसेवी विप्रो हि पतते ब्रह्मयोनितः ॥
गुरुतल्पी गुरुद्वेषी गुरुकुत्सारतिश्च यः ।
ब्रह्मद्विड् वापि पतति ब्राह्मणो ब्रह्मयोनितः ॥
एभिस्तु कर्मभिर्देवि शुभैराचरितैस्तथा ।
शूद्रो ब्राह्मणतां गच्छेद् वैश्यः क्षत्रियतां व्रजेत् ॥
शूद्रः कर्माणि सर्वाणि यथान्यायं यथाविधि ।
सर्वातिथ्यमुपातिष्ठञ् शेषान्नकृतभोजनः ॥
शुश्रूषां परिचर्यां यो ज्येष्ठवर्णे प्रयत्नतः ।
कुर्याद् अविमनाः श्रेष्ठः सततं सत्पथे स्थितः ॥
देवद्विजातिसत्कर्ता सर्वातिथ्यकृतव्रतः ।
ऋतुकालाभिगामी च नियतो नियताशनः ॥
दक्षः शिष्टजनान्वेषी शेषान्नकृतभोजनः ।
वृथा मांसं न भुञ्जीत शूद्रो वैश्यत्वम् ऋच्छति ॥
ऋतवाग् अनहंवादी निर्द्वन्द्वः सामकोविदः ।
यजते नित्ययज्ञैश्च स्वाध्यायपरमः शुचिः ॥
दान्तो ब्राह्मणसत्कर्ता सर्ववर्णानसूयकः ।
गृहस्थव्रतमातिष्ठन् द्विकालकृतभोजनः ॥
शेषाशी विजिताहारो निष्कामो निरहंवदः ।
अग्निहोत्रमुपासीनो जुह्वानश्च यथाविधि ॥
सर्वातिथ्यमुपातिष्ठञ् शेषान्नकृतभोजनः ।
त्रेताग्निमात्रविहितं वैश्यो भवति च द्विजः ॥
स वैश्यः क्षत्रियकुले शुचिर्महति जायते ।
स वैश्यः क्षत्रियो जातो जन्मप्रभृति संस्कृतः ॥
उपनीतो व्रतपरो द्विजो भवति संस्कृतः ।
ददाति यजते यज्ञैः समृद्धैराप्तदक्षिणैः ॥
अधीत्य स्वर्गमन्विच्छंस्त्रेताग्निशरणः सदा ।
आर्द्रहस्तप्रदो नित्यं प्रजा धर्मेण पालयन् ॥
सत्यः सत्यानि कुरुते नित्यं यः शुद्धिदर्शनः ।
धर्मदण्डेन निर्दग्धो धर्मकामार्थसाधकः ॥
यन्त्रितः कार्यकरणैः षड्भागकृतलक्षणः ।
ग्राम्यधर्मान् न सेवेत स्वच्छन्देनार्थकोविदः ॥
ऋतुकाले तु धर्मात्मा पत्नीमुपाश्रयेत् सदा ।
सदोपवासी नियतः स्वाध्यायनिरतः शुचिः ॥
वहिस्कान्तरिते नित्यं शयानोऽस्ति सदा गृहे ।
सर्वातिथ्यं त्रिवर्गस्य कुर्वाणः सुमनाः सदा ॥
शूद्राणां चान्नकामानां नित्यं सिद्धमिति ब्रुवन् ।
स्वार्थाद् वा यदि वा कामान् न किञ्चिद् उपलक्षयेत् ॥
पितृदेवातिथिकृते साधनं कुरुते च यत् ।
स्ववेश्मनि यथान्यायमुपास्ते भैक्ष्यमेव च ॥
द्विकालमग्निहोत्रं च जुह्वानो वै यथाविधि ।
गोब्राह्मणहितार्थाय रणे चाभिमुखो हतः ॥
त्रेताग्निमन्त्रपूतेन समाविश्य द्विजो भवेत् ।
ज्ञानविज्ञानसम्पन्नः संस्कृतो वेदपारगः ॥
वैश्यो भवति धर्मात्मा क्षत्रियः स्वेन कर्मणा ।
एतैः कर्मफलैर्देवि न्यूनजातिकुलोद्भवः ॥
शूद्रोऽप्यागमसम्पन्नो द्विजो भवति संस्कृतः ।
ब्राह्मणो वाप्यसद्वृत्तः सर्वसङ्करभोजनः ॥
स ब्राह्मण्यं समुत्सृज्य शूद्रो भवति तादृशः ।
कर्मभिः शुचिभिर्देवी शुद्धात्मा विजितेन्द्रियः ॥
शूद्रोऽपि द्विजवत् सेव्य इति ब्रह्माब्रवीत् स्वयम् ।
स्वभावकर्मणा चैव यत्र शूद्रोऽधितिष्ठति ॥
विशुद्धः स द्विजातिभ्यो विज्ञेय इति मे मतिः ।
न योनिर्नापि संस्कारो न श्रुतिर्न च सन्ततिः ॥
कारणानि द्विजत्वस्य वृत्तमेव तु कारणम् ।
सर्वोऽयं ब्राह्मणो लोके वृत्तेन तु विधीयते ॥
वृत्ते स्थितश्च शूद्रोऽपि ब्राह्मणत्वं च गच्छति ।
ब्रह्मस्वभावः सुश्रोणि समः सर्वत्र मे मतः ॥
निर्गुणं निर्मलं ब्रह्म यत्र तिष्ठति स द्विजः ।
एते ये विमला देवि स्थानभावनिदर्शकाः ॥
स्वयं च वरदेनोक्ता ब्रह्मणा सृजता प्रजाः ।
ब्रह्मणो हि महत् क्षेत्रं लोके चरति पादवत् ॥
यत् तत्र बीजं पतति सा कृषिः प्रेत्य भाविनी ।
सन्तुष्टेन सदा भाव्यं सत्पथालम्बिना सदा ॥
ब्राह्मं हि मार्गमाक्रम्य वर्तितव्यं बुभूषता ।
संहिताध्यायिना भाव्यं गृहे वै गृहमेधिना ॥
नित्यं स्वाध्याययुक्तेन न चाध्ययनजीविना ।
एवम्भूतो हि यो विप्रः सततं सत्पथे स्थितः ॥
आहिताग्निरधीयानो ब्रह्मभूयाय कल्पते ।
ब्राह्मण्यं देवि सम्प्राप्य रक्षितव्यं यतात्मना ॥
योनिप्रतिग्रहादानैः कर्मभिश्च शुचिस्मिते ।
एतत् ते गुह्यमाख्यातं यथा शूद्रो भवेद् द्विजः ।
ब्राह्मणो वा च्युतो धर्माद् यथा शूद्रत्वमाप्नुयात् ॥
उमोवाच । भगवन् सर्वभूतेश सुरासुरनमस्कृत ।
धर्माधर्मे नृणां देव ब्रूहि मे संशयं विभो ॥
कर्मणा मनसा वाचा त्रिविधैर्देहिनः सदा ।
बध्यन्ते बन्धनैः कैर्वा मुच्यन्ते वा कथं वद ॥
केन शीलेन वै देव कर्मणा कीदृशेन वा ।
समाचारैर्गुणैः कैर्वा स्वर्गं यान्तीह मानवाः ॥
शिव उवाच । देवि धर्मार्थतत्त्वज्ञे धर्मनित्ये उमे सदा ।
सर्वप्राणिहितः प्रश्नः श्रूयतां बुद्धिवर्धनः ॥
सत्यधर्मरताः शान्ताः सर्वलिङ्गविवर्जिताः ।
नाधर्मेण न धर्मेण बध्यन्ते छिन्नसंशयाः ॥
प्रलयोत्पत्तितत्त्वज्ञाः सर्वज्ञाः सर्वदर्शिनः ।
वीतरागा विमुच्यन्ते पुरुषाः कर्मबन्धनैः ॥
कर्मणा मनसा वाचा ये न हिंसन्ति किञ्चन ।
ये न मज्जन्ति कस्मिंश्चित् ते न बध्नन्ति कर्मभिः ॥
प्राणातिपाताद् विरताः शीलवन्तो दयान्विताः ।
तुल्यद्वेष्यप्रिया दान्ता मुच्यन्ते कर्मबन्धनैः ॥
सर्वभूतदयावन्तो विश्वास्याः सर्वजन्तुषु ।
त्यक्तहिंस्रसमाचारास्ते नराः स्वर्गगामिनः ॥
परस्वनिर्ममा नित्यं परदारविवर्जिकाः ।
धर्मलब्धार्थभोक्तारस्ते नराः स्वर्गगामिनः ॥
मातृवत् स्वसृवच्चैव नित्यं दुहितृवच्च ये ।
परदारेषु वर्तन्ते ते नराः स्वर्गगामिनः ॥
स्वदारनिरता ये च ऋतुकालाभिगामिनः ।
अग्राम्यसुखभोगाश्च ते नराः स्वर्गगामिनः ॥
स्तैन्यान् निवृत्ताः सततं सन्तुष्टाः स्वधनेन च ।
स्वभाग्यान्युपजीवन्ति ते नराः स्वर्गगामिनः ॥
परदारेषु ये नित्यं चारित्रावृतलोचनाः ।
जितेन्द्रियाः शीलपरास्ते नराः स्वर्गगामिनः ॥
एष दैवकृतो मार्गः सेवितव्यः सदा नरैः ।
अकषायकृतश्चैव मार्गः सेव्यः सदा बुधैः ॥
अवृथापकृतश्चैव मार्गः सेव्यः सदा बुधैः ।
दानकर्मतपोयुक्तः शीलशौचदयात्मकः ।
स्वर्गमार्गमभीप्सद्भिर्न सेव्यस्त्वत उत्तरः ॥
उमोवाच । वाचा तु बध्यते येन मुच्यते ह्यथवा पुनः ।
तानि कर्माणि मे देव वद भूतपतेऽनघ ॥
शिव उवाच । आत्महेतोः परार्थे वा अधर्माश्रितमेव च ।
ये मृषा न वदन्तीह ते नराः स्वर्गगामिनः ॥
वृत्त्यर्थं धर्महेतोर्वा कामकारात् तथैव च ।
अनृतं ये न भाषन्ते ते नराः स्वर्गगामिनः ॥
श्लक्ष्णां वाणीं स्वच्छवर्णां मधुरां पापवर्जिताम् ।
स्वगतेनाभिभाषन्ते ते नराः स्वर्गगामिनः ॥
परुषं ये न भाषन्ते कटुकं निष्ठुरं तथा ।
न पैशुन्यरताः सन्तस्ते नराः स्वर्गगामिनः ॥
पिशुनं न प्रभाषन्ते मित्रभेदकरं तथा ।
परपीडाकरं चैव ते नराः स्वर्गगामिनः ॥
ये वर्जयन्ति परुषं परद्रोहं च मानवाः ।
सर्वभूतसमा दान्तास्ते नराः स्वर्गगामिनः ॥
शठप्रलापाद् विरता विरुद्धपरिवर्जकाः ।
सौम्यप्रलापिनो नित्यं ते नराः स्वर्गगामिनः ॥
न कोपाद् व्याहरन्ते ये वाचं हृदयदारिणीम् ।
शान्तिं विन्दन्ति ये क्रुद्धास्ते नराः स्वर्गगामिनः ॥
एष वाणीकृतो देवि धर्मः सेव्यः सदा नरैः ।
शुभसत्यगुणैर्नित्यं वर्जनीया मृषा बुधैः ॥
उमोवाच । मनसा बध्यते येन कर्मणा पुरुषः सदा ।
तन् मे ब्रूहि महाभाग देवदेव पिनाकधृक् ॥
महेश्वर उवाच । मानसेनेह धर्मेण संयुक्ताः पुरुषाः सदा ।
स्वर्गं गच्छन्ति कल्याणि तन् मे कीर्तयतः शृणु ॥
दुष्प्रणीतेन मनसा दुष्प्रणीतान्तराकृतिः ।
नरो बध्येत येनेह शृणु वा तं शुभानने ॥
अरण्ये विजने न्यस्तं परस्वं दृश्यते यदा ।
मनसापि न गृह्णन्ति ते नराः स्वर्गगामिनः ॥
तथैव परदारान् ये कामवृत्ता रहोगताः ।
मनसापि न हिंसन्ति ते नराः स्वर्गगामिनः ॥
शत्रुं मित्रं च ये नित्यं तुल्येन मनसा नराः ।
भजन्ति मैत्र्यं सङ्गम्य ते नराः स्वर्गगामिनः ॥
श्रुतवन्तो दयावन्तः शुचयः सत्यसङ्गराः ।
स्वैरर्थैः परिसन्तुष्टास्ते नराः स्वर्गगामिनः ॥
अवैरा ये त्वनायासा मैत्रचित्तरताः सदा ।
सर्वभूतदयावन्तस्ते नराः स्वर्गगामिनः ॥
ज्ञातवन्तः क्रियावन्तः क्षमावन्तः सुहृत्प्रियाः ।
धर्माधर्मविदो नित्यं ते नराः स्वर्गगामिनः ॥
शुभानामशुभानां च कर्मणां फलसञ्चये ।
निराकाङ्क्षाश्च ये देवि ते नराः स्वर्गगामिनः ॥
पापोपेतान् वर्जयन्ति देवद्विजपराः सदा ।
समुत्थानमनुप्राप्तास्ते नराः स्वर्गगामिनः ॥
शुभैः कर्मफलैर्देवि मयैते परिकीर्तिताः ।
स्वर्गमार्गपरा भूयः किं त्वं श्रोतुमिहेच्छसि ॥
उमोवाच । महान् मे संशयः कश्चिन् मर्त्यान् प्रति महेश्वर ।
तस्मात् त्वं निपुणेनाद्य मम व्याख्यातुमर्हसि ॥
केनायुर्लभते दीर्घं कर्मणा पुरुषः प्रभो ।
तपसा वापि देवेश केनायुर्लभते महत् ॥
क्षीणायुः केन भवति कर्मणा भुवि मानवः ।
विपाकं कर्मणां देव वक्तुमर्हस्यनिन्दित ॥
अपरे च महाभाग्या मन्दभाग्यास्तथा परे ।
अकुलीनाः कुलीनाश्च सम्भवन्ति तथा परे ॥
दुर्दर्शाः केचिद् आभान्ति नराः काष्ठमया इव ।
प्रियदर्शास्तथा चान्ये दर्शनाद् एव मानवाः ॥
दुष्प्रज्ञाः केचिद् आभान्ति केचिद् आभान्ति पण्डिताः ।
महाप्रज्ञास्तथा चान्ये ज्ञानविज्ञानभाविनः ॥
अल्पवाचास्तथा केचिन् महावाचास्तथा परे ।
दृश्यन्ते पुरुषा देव ततो व्याख्यातुमर्हसि ॥
शिव उवाच । हन्त तेऽहं प्रवक्ष्यामि देवि कर्मफलोदयम् ।
मर्त्यलोके नरः सर्वो येन स्वं फलमश्नुते ॥
प्राणातिपाती योगीन्द्रो दण्डहस्तो नरः सदा ।
नित्यमुद्यतशस्त्रश्च हन्ति भूतगणान् नरः ॥
निर्दयः सर्वभूतेभ्यो नित्यमुद्वेगकारकः ।
अपि कीटपतङ्गानामशरण्यः सुनिर्घृणः ॥
एवम्भूतो नरो देवि निरयं प्रतिपद्यते ।
विपरीतस्तु धर्मात्मा स्वरूपेणाभिजायते ॥
निरयं याति हिंसात्मा याति स्वर्गमहिंसकः ।
यातनां निरये रौद्रां सकृच्छ्रां लभते नरः ॥
यः कश्चिन् निरयात् तस्मात् समुत्तरति कर्हिचित् ।
मानुष्यं लभते वापि हीनायुस्तत्र जायते ॥
पापेन कर्मणा देवि युक्तो हिंसादिभिर्यतः ।
अहितः सर्वभूतानां हीनायुरुपजायते ॥
शुभेन कर्मणा देवि प्राणिघातविवर्जितः ।
शुभेन कर्मणा देवि प्राणिघातविवर्जितः ।
निक्षिप्तशस्त्रो निर्दण्डो न हिंसति कदाचन ॥
न घातयति नो हन्ति घ्नन्तं नैवानुमोदते ।
सर्वभूतेषु सस्नेहो यथात्मनि तथा परे ॥
ईदृशः पुरुषो नित्यं देवि देवत्वमश्नुते ।
उपपन्नान् सुखान् भोगान् सदाश्नाति मुदा युतः ॥
अथ चेन् मानुषे लोके कदाचिद् उपपद्यते ।
एष दीर्घायुषां मार्गः सुवृत्तानां सुकर्मणाम् ।
प्राणिहिंसाविमोक्षेण ब्रह्मणा समुदीरितः ॥
उमोवाच । किंशीलः किंसमाचारः पुरुषः कैश्च कर्मभिः ।
स्वर्गं समभिपद्येत सम्प्रदानेन केन वा ॥
महेश्वर उवाच । दाता ब्राह्मणसत्कर्ता दीनार्तकृपणादिषु ।
भक्षभोज्यान्नपानानां वाससां च महामतिः ॥
प्रतिश्रयान् सभाः कुर्यात् प्रपाः पुष्करिणीस्तथा ।
नित्यकादीनि कर्माणि करोति प्रयतः शुचिः ॥
आसनं शयनं यानं गृहं रत्नं धनं तथा ।
सस्यजातानि सर्वाणि सक्षेत्राण्यथ योषितः ॥
सुप्रशान्तमना नित्यं यः प्रयच्छति मानवः ।
एवम्भूतो नरो देवि देवलोकेऽभिजायते ॥
तत्रोष्य सुचिरं कालं भुक्त्वा भोगान् अनुत्तमान् ।
सहाप्सरोभिर्मुदितो रमित्वा नन्दनादिषु ॥
तस्माच्च्युतो महेशानि मानुषेषूपजायते ।
महाभागकुले देवि धनधान्यसमाचिते ॥
तत्र कामगुणैः सर्वैः समुपेतो मुदान्वितः ।
महाकार्यो महाभोगो धनी भवति मानवः ॥
एते देवि महाभागाः प्राणिनो दानशालिनः ।
ब्रह्मणा वै पुरा प्रोक्ताः सर्वस्य प्रियदर्शनाः ॥
अपरे मानवा देवि प्रदानकृपणा द्विजाः ।
येऽन्नानि न प्रयच्छन्ति विद्यमानेऽप्यबुद्धयः ॥
दीनान्धकृपणान् दृष्ट्वा भिक्षुकान् अतिथीन् अपि ।
याच्यमाना निवर्तन्ते जिह्वालोभसमन्विताः ॥
न धनानि न वासांसि न भोगान् न च काञ्चनम् ।
न गाश्च नान्नविकृतिं प्रयच्छन्ति कदाचन ॥
अप्रलुब्धाश्च ये लुब्धा नास्तिका दानवर्जितः ।
एवम्भूता नरा देवि निरयं यान्त्यबुद्धयः ॥
ते वै मनुष्यतां यान्ति यदा कालस्य पर्ययात् ।
धनरिक्ते कुले जन्म लभन्ते स्वल्पबुद्धयः ॥
क्षुत्पिपासापरीताश्च सर्वलोकबहिष्कृताः ।
निराशाः सर्वभोगेभ्यो जीवन्त्यधर्मजीविकाः ॥
अल्पभोगकुले जाता अल्पभोगरता नराः ।
अनेन कर्मणा देवि भवन्त्यधनिनो नराः ॥
अपरे दम्भिनो नित्यं मानिनः परतो रताः ।
आसनार्हस्य ये पीठं न यच्छन्त्यल्पचेतसः ॥
मार्गार्हस्य च ये मार्गं न प्रयच्छन्त्यबुद्धयः ।
अर्घार्हान् न च संस्कारैरर्चयन्ति यथाविधि ॥
पाद्यमाचमनीयं वा प्रयच्छन्त्यभिबुद्धयः ।
शुभं चाभिमतं प्रेम्णा गुरुं नाभिवदन्ति ये ॥
अभिमानप्रवृद्धेन लोभेन सममास्थिताः ।
सम्मान्यांश्चावमन्यन्ते वृद्धान् परिभवन्ति च ॥
एवंविधा नरा देवि सर्वे निरयगामिनः ।
ते चेद् यदि नरास्तस्मान् निरयाद् उत्तरन्ति च ॥
वर्षपूगैस्ततो जन्म लभन्ते कुत्सिते कुले ।
श्वपाकपुल्कसादीनां कुत्सितानामचेतसाम् ॥
कुलेषु तेऽभिजायन्ते गुरुवृद्धोपतापिनः ।
न दम्भी न च मानी यो देवतातिथिपूजकः ॥
लोकपूज्यो नमस्कर्ता प्रसूतो मधुरं वचः ।
सर्वकर्मप्रियकरः सर्वभूतप्रियः सदा ॥
अद्वेषी सुमुखः श्लक्ष्णः स्निग्धवाणीप्रदः सदा ।
स्वागतेनैव सर्वेषां भूतानामविहिंसकः ॥
यथार्थं सत्क्रियापूर्वमर्चयन्न् अवतिष्ठते ।
मार्गार्हाय ददन् मार्गं गुरुमभ्यर्चयन् सदा ॥
अतिथिप्रग्रहरतस्तथाभ्यागतपूजकः ।
एवम्भूतो नरो देवि स्वर्गतिं प्रतिपद्यते ॥
ततो मानुष्यमासाद्य विशिष्टकुलजो भवेत् ।
तत्रासौ विपुलैर्भोगैः सर्वरत्नसमायुतः ॥
यथार्हदाता चार्हेषु धर्मचर्यापरो भवेत् ।
सम्मतः सर्वभूतानां सर्वलोकनमस्कृतः ॥
स्वकर्मफलमाप्नोति स्वयमेव नरः सदा ।
एष धर्मो मया प्रोक्तो विधात्रा स्वयमीरितः ॥
यस्तु रौद्रसमाचारः सर्वसत्त्वभयङ्करः ।
हस्ताभ्यां यदि वा पद्भ्यां रज्ज्वा दण्डेन वा पुनः ॥
लोष्टैः स्तम्भैरुपायैर्वा जन्तून् बाधेत शोभने ।
हिंसार्थं निष्कृतिप्रज्ञः प्रोद्वेजयति चैव हि ॥
उपक्रामति जन्तूंश्च उद्वेगजननः सदा ।
एवं शीलसमाचारो निरयं प्रतिपद्यते ॥
स चेन् मनुष्यतां गच्छेद् यदि कालस्य पर्ययात् ।
बह्वाबाधापरिक्लिष्टे कुले जयति सोऽधमे ॥
लोकद्विष्टोऽधमः पुंसां स्वयं कर्मकृतैः फलैः ।
एष देवि मनुष्येषु बोद्धव्यो ज्ञातिबन्धुषु ॥
अपरः सर्वभूतानि दयावान् अनुपश्यति ।
मैत्री दृष्टिः पितृसमो निर्वैरो नियतेन्द्रियः ॥
नोद्वेजयति भूतानि न च हन्ति दयापरः ।
हस्तपादैश्च नियतैर्विश्वास्यः सर्वजन्तुषु ॥
न रज्ज्वा न च दण्डेन न लोष्टैर्नायुधेन च ।
उद्वेजयति भूतानि शुभकर्मा दयापरः ॥
एवं शीलसमाचारः स्वर्गे समुपजायते ।
तत्रासौ भवने दिव्ये मुदा वसति देववत् ॥
स चेत् स्वर्गक्षयान् मर्त्यो मनुष्येषूपजायते ।
अल्पायासो निरातङ्कः स जातः सुखमेधते ॥
सुखभागी निरायासो निरुद्वेगः सदा नरः ।
एष देवि सतां मार्गो बाधा यत्र न विद्यते ॥
उमोवाच । इमे मनुष्या दृश्यन्ते ऊहापोहविशारदाः ।
ज्ञानविज्ञानसम्पन्नाः प्रज्ञावन्तोऽर्थकोविदाः ॥
दुष्प्रज्ञाश्चापरे देव ज्ञानविज्ञानवर्जिताः ।
केन कर्मविपाकेन प्रज्ञावान् पुरुषो भवेत् ॥
अल्पप्रज्ञो विरूपाक्ष कथं भवति मानवः ।
एवं त्वं संशयं छिन्धि सर्वधर्मभृतां वर ॥
जात्यन्धाश्चापरे देव रोगार्ताश्चापरे तथा ।
नराः क्लीबाश्च दृश्यन्ते कारणं ब्रूहि तत्र वै ॥
महेश्वर उवाच । ब्राह्मणान् वेदविदुषः सिद्धान् धर्मविदस्तथा ।
परिपृच्छन्त्यहरहः कुशलाकुशलं सदा ॥
वर्जयन्तोऽशुभं कर्म सेवमानाः शुभं तथा ।
लभन्ते स्वर्गतिं नित्यमिह लोके यथासुखम् ॥
स चेन् मनुष्यतां याति मेधावी तत्र जायते ।
श्रुतं यज्ञानुगं यस्य कल्याणमुपजायते ॥
परदारेषु ये चापि चक्षुर्दुष्टं प्रयुञ्जते ।
तेन दुष्टस्वभावेन जात्यन्धास्ते भवन्ति हि ॥
मनसापि प्रदुष्टेन नग्नां पश्यन्ति ये स्त्रियम् ।
रोगार्तास्ते भवन्तीह नरा दुष्कृतकारिणः ॥
ये तु मूढा दुराचारा वियोनौ मैथुने रताः ।
पुरुषेषु सुदुष्प्रज्ञाः क्लीबत्वमुपयान्ति ते ॥
पशूंश्च ये वै बध्नन्ति ये चैव गुरुतल्पगाः ।
प्रकीर्णमैथुना ये च क्लीबा जायन्ति वै नराः ॥
उमोवाच । अवद्यं किं तु वै कर्म निरवद्यं तथैव च ।
श्रेयः कुर्वन्न् अवाप्नोति मानवो देवसत्तम ॥
महेश्वर उवाच । श्रेयांसं मार्गमन्विच्छन् सदा यः
पृच्छति द्विजान् ।
धर्मान्वेषी गुणाकाङ्क्षी स स्वर्गं समुपाश्नुते ॥
यदि मानुष्यतां देवि कदाचित् संनियच्छति ।
मेधावी धारणायुक्तः प्राज्ञस्तत्रापि जायते ॥
एष देवि सतां धर्मो गन्तव्यो भूतिकारकः ।
नृणां हितार्थाय सदा मया चैवमुदाहृतः ॥
उमोवाच । अपरे स्वल्पविज्ञाना धर्मविद्वेषिणो नराः ।
ब्राह्मणान् वेदविदुषो नेच्छन्ति परिसर्पितुम् ॥
व्रतवन्तो नराः केचिच्छ्रद्धादमपरायणाः ।
अव्रता भ्रष्टनियमास्तथान्ये राक्षसोपमाः ॥
यज्वानश्च तथैवान्ये निर्मोहाश्च तथा परे ।
केन कर्मविपाकेन भवन्तीह वदस्व मे ॥
महेश्वर उवाच । आगमालोकधर्माणां मर्यादाः पूर्वनिर्मिताः ।
प्रमाणेनानुवर्तन्ते दृश्यन्ते ह दृढव्रताः ॥
अधर्मं धर्ममित्याहुर्ये च मोहवशं गताः ।
अव्रता नष्टमर्यादास्ते नरा ब्रह्मराक्षसाः ॥
ये वै कालकृतोद्योगात् सम्भवन्तीह मानवाः ।
निर्होमा निर्वषट्कारास्ते भवन्ति नराधमाः ॥
एष देवि मया सर्व+ ।संशयच्छेदनाय ते ।
कुशलाकुशलो नृणां व्याख्यातो धर्मसागरः ॥
व्यास उवाच । श्रुत्वैवं सा जगन्माता भर्तुर्वचनमादितः ।
हृष्टा बभूव सुप्रीता विस्मिता च तदा द्विजाः ॥
ये तत्रासन् मुनिवरास्त्रिपुरारेः समीपतः ।
तीर्थयात्राप्रसङ्गेन गतास्तस्मिन् गिरौ द्विजाः ॥
तेऽपि सम्पूज्य तं देवं शूलपाणिं प्रणम्य च ।
पप्रच्छुः संशयं चैव लोकानां हितकाम्यया ॥
मुनय ऊचुः । त्रिलोचन नमस्तेऽस्तु दक्षक्रतुविनाशन ।
पृच्छामस्त्वां जगन्नाथ संशयं हृदि संस्थितम् ॥
संसारेऽस्मिन् महाघोरे भैरवे लोमहर्षणे ।
भ्रमन्ति सुचिरं कालं पुरुषाश्चाल्पमेधसः ॥
येनोपायेन मुच्यन्ते जन्मसंसारबन्धनात् ।
ब्रूहि तच्छ्रोतुमिच्छामः परं कौतूहलं हि नः ॥
महेश्वर उवाच । कर्मपाशनिबद्धानां नराणां दुःखभागिनाम् ।
नान्योपायं प्रपश्यामि वासुदेवात् परं द्विजाः ॥
ये पूजयन्ति तं देवं शङ्खचक्रगदाधरम् ।
वाङ्मनःकर्मभिः सम्यक् ते यान्ति परमां गतिम् ॥
किं तेषां जीवितेनेह पशुवच्चेष्टितेन च ।
येषां न प्रवणं चित्तं वासुदेवे जगन्मये ॥
ऋषय ऊचुः । पिनाकिन् भगनेत्रघ्न सर्वलोकनमस्कृत ।
माहात्म्यं वासुदेवस्य श्रोतुमिच्छाम शङ्कर ॥
महेश्वर उवाच । पितामहाद् अपि वरः शाश्वतः पुरुषो हरिः ।
कृष्णो जाम्बूनदाभासो व्यभ्रे सूर्य इवोदितः ॥
दशबाहुर्महातेजा देवतारिनिषूदनः ।
श्रीवत्साङ्को हृषीकेशः सर्वदैवतयूथपः ॥
ब्रह्मा तस्योदरभवस्तस्याहं च शिरोभवः ।
शिरोरुहेभ्यो ज्योतींषि रोमभ्यश्च सुरासुराः ॥
ऋषयो देहसम्भूतास्तस्य लोकाश्च शाश्वताः ।
पितामहगृहं साक्षात् सर्वदेवगृहं च सः ॥
सोऽस्याः पृथिव्याः कृत्स्नायाः स्रष्टा त्रिभुवनेश्वरः ।
संहर्ता चैव भूतानां स्थावरस्य चरस्य च ॥
स हि देवदेवः साक्षाद् देवनाथः परन्तपः ।
सर्वज्ञः सर्वसंस्रष्टा सर्वगः सर्वतोमुखः ॥
न तस्मात् परमं भूतं त्रिषु लोकेषु किञ्चन ।
सनातनो महाभागो गोविन्द इति विश्रुतः ॥
स सर्वान् पार्थिवान् सङ्ख्ये घातयिष्यति मानदः ।
सुरकार्यार्थमुत्पन्नो मानुष्यं वपुरास्थितः ॥
नहि देवगणाः शक्तास्त्रिविक्रमविनाकृताः ।
भुवने देवकार्याणि कर्तुं नायकवर्जितः ॥
नायकः सर्वभूतानां सर्वभूतनमस्कृतः ।
एतस्य देवनाथस्य कार्यस्य च परस्य च ॥
ब्रह्मभूतस्य सततं ब्रह्मर्षिशरणस्य च ।
ब्रह्मा वसति नाभिस्थः शरीरेऽहं च संस्थितः ॥
सर्वाः सुखं संस्थिताश्च शरीरे तस्य देवताः ।
स देवः पुण्डरीकाक्षः श्रीगर्भः श्रीसहोषितः ॥
शार्ङ्गचक्रायुधः खड्गी सर्वनागरिपुध्वजः ।
उत्तमेन सुशीलेन शौचेन च दमेन च ॥
पराक्रमेण वीर्येण वपुषा दर्शनेन च ।
आरोहणप्रमाणेन वीर्येणार्जवसम्पदा ॥
आनृशंस्येन रूपेण बलेन च समन्वितः ।
अस्त्रैः समुदितः सर्वैर्दिव्यैरद्भुतदर्शनैः ॥
योगमायासहस्राक्षो विरूपाक्षो महामनाः ।
वाचा मित्रजनश्लाघी ज्ञातिबन्धुजनप्रियः ॥
क्षमावांश्चानहंवादी स देवो ब्रह्मदायकः ।
भयहर्ता भयार्तानां मित्रानन्दविवर्धनः ॥
शरण्यः सर्वभूतानां दीनानां पालने रतः ।
श्रुतवान् अथ सम्पन्नः सर्वभूतनमस्कृतः ॥
समाश्रितानामुपकृच्छत्रूणां भयकृत् तथा ।
नीतिज्ञो नीतिसम्पन्नो ब्रह्मवादी जितेन्द्रियः ॥
भवार्थमेव देवानां बुद्ध्या परमया युतः ।
प्राजापत्ये शुभे मार्गे मानवे धर्मसंस्कृते ॥
समुत्पत्स्यति गोविन्दो मनोर्वंशे महात्मनः ।
अंशो नाम मनोः पुत्रो ह्यन्तर्धामा ततः परम् ॥
अन्तर्धाम्नो हविर्धामा प्रजापतिरनिन्दितः ।
प्राचीनबर्हिर्भविता हविर्धाम्नः सुतो द्विजाः ॥
तस्य प्रचेतःप्रमुखा भविष्यन्ति दशात्मजाः ।
प्राचेतसस्तथा दक्षो भवितेह प्रजापतिः ॥
दाक्षायण्यस्तथादित्यो मनुरादित्यतस्ततः ।
मनोश्च वंशज इला सुद्युम्नश्च भविष्यति ॥
बुधात् पुरूरवाश्चापि तस्माद् आयुर्भविष्यति ।
नहुषो भविता तस्माद् ययातिस्तस्य चात्मजः ॥
यदुस्तस्मान् महासत्त्वः क्रोष्टा तस्माद् भविष्यति ।
क्रोष्टुश्चैव महान् पुत्रो वृजिनीवान् भविष्यति ॥
वृजिनीवतश्च भविता उषङ्गुरपराजितः ।
उषङ्गोर्भविता पुत्रः शूरश्चित्ररथस्तथा ॥
तस्य त्ववरजः पुत्रः शूरो नाम भविष्यति ।
तेषां विख्यातवीर्याणां चारित्रगुणशालिनाम् ॥
यज्विनां च विशुद्धानां वंशे ब्राह्मणसत्तमाः ।
स शूरः क्षत्रियश्रेष्ठो महावीर्यो महायशाः ॥
स्ववंशविस्तारकरं जनयिष्यति मानदम् ।
वसुदेवमिति ख्यातं पुत्रमानकदुन्दुभिम् ॥
तस्य पुत्रश्चतुर्बाहुर्वासुदेवो भविष्यति ।
दाता ब्राह्मणसत्कर्ता ब्रह्मभूतो द्विजप्रियः ॥
राज्ञो बद्धान् स सर्वान् वै मोक्षयिष्यति यादवः ।
जरासन्धं तु राजानं निर्जित्य गिरिगह्वरे ॥
सर्वपार्थिवरत्नाढ्यो भविष्यति स वीर्यवान् ।
पृथिव्यामप्रतिहतो वीर्येणापि भविष्यति ॥
विक्रमेण च सम्पन्नः सर्वपार्थिवपार्थिवः ।
शूरः संहननो भूतो द्वारकायां वसन् प्रभुः ॥
पालयिष्यति गां देवीं विनिर्जित्य दुराशयान् ।
तं भवन्तः समासाद्य ब्राह्मणैरर्हणैर्वरैः ॥
अर्चयन्तु यथान्यायं ब्रह्माणमिव शाश्वतम् ।
यो हि मां द्रष्टुमिच्छेत ब्रह्माणं च पितामहम् ॥
द्रष्टव्यस्तेन भगवान् वासुदेवः प्रतापवान् ।
दृष्टे तस्मिन्न् अहं दृष्टो न मेऽत्रास्ति विचारणा ॥
पितामहो वासुदेव इति वित्त तपोधनाः ।
स यस्य पुण्डरीकाक्षः प्रीतियुक्तो भविष्यति ॥
तस्य देवगणः प्रीतो ब्रह्मपूर्वो भविष्यति ।
यस्तु तं मानवो लोके संश्रयिष्यति केशवम् ॥
तस्य कीर्तिर्यशश्चैव स्वर्गश्चैव भविष्यति ।
धर्माणां देशिकः साक्षाद् भविष्यति स धर्मवान् ॥
धर्मविद्भिः स देवेशो नमस्कार्यः सदाच्युतः ।
धर्म एव सदा हि स्याद् अस्मिन्न् अभ्यर्चिते विभौ ॥
स हि देवो महातेजाः प्रजाहितचिकीर्षया ।
धर्मार्थं पुरुषव्याघ्र ऋषिकोटीः ससर्ज च ॥
ताः सृष्टास्तेन विधिना पर्वते गन्धमादने ।
सनत्कुमारप्रमुखास्तिष्ठन्ति तपसान्विताः ॥
तस्मात् स वाग्मी धर्मज्ञो नमस्यो द्विजपुङ्गवाः ।
वन्दितो हि स वन्देत मानितो मानयीत च ॥
दृष्टः पश्येद् अहरहः संश्रितः प्रतिसंश्रयेत् ।
अर्चितश्चार्चयेन् नित्यं स देवो द्विजसत्तमाः ॥
एवं तस्यानवद्यस्य विष्णोर्वै परमं तपः ।
आदिदेवस्य महतः सज्जनाचरितं सदा ॥
भुवनेऽभ्यर्चितो नित्यं देवैरपि सनातनः ।
अभयेनानुरूपेण प्रपद्य तमनुव्रताः ॥
कर्मणा मनसा वाचा स नमस्यो द्विजैः सदा ।
यत्नवद्भिरुपस्थाय द्रष्टव्यो देवकीसुतः ॥
एष वै विहितो मार्गो मया वै मुनिसत्तमाः ।
तं दृष्ट्वा सर्वदेवेशं दृष्टाः स्युः सुरसत्तमाः ॥
महावराहं तं देवं सर्वलोकपितामहम् ।
अहं चैव नमस्यामि नित्यमेव जगत्पतिम् ॥
तत्र च त्रितयं दृष्टं भविष्यति न संशयः ।
समस्ता हि वयं देवास्तस्य देहे वसामहे ॥
तस्यैव चाग्रजो भ्राता सिताद्रिनिचयप्रभः ।
हली बल इति ख्यातो भविष्यति धराधरः ॥
त्रिशिरास्तस्य देवस्य दृष्टोऽनन्त इति प्रभोः ।
सुपर्णो यस्य वीर्येण कश्यपस्यात्मजो बली ॥
अन्तं नैवाशकद् द्रष्टुं देवस्य परमात्मनः ।
स च शेषो विचरते परया वै मुदा युतः ॥
अन्तर्वसति भोगेन परिरभ्य वसुन्धराम् ।
य एष विष्णुः सोऽनन्तो भगवान् वसुधाधरः ॥
यो रामः स हृषीकेशोऽच्युतः सर्वधराधरः ।
तावुभौ पुरुषव्याघ्रौ दिव्यौ दिव्यपराक्रमौ ॥
द्रष्टव्यौ माननीयौ च चक्रलाङ्गलधारिणौ ।
एष वोऽनुग्रहः प्रोक्तो मया पुण्यस्तपोधनाः ।
तद् भवन्तो यदुश्रेष्ठं पूजयेयुः प्रयत्नतः ॥
मुनय ऊचुः । अहो कृष्णस्य माहात्म्यं श्रुतमस्माभिरद्भुतम् ।
सर्वपापहरं पुण्यं धन्यं संसारनाशनम् ॥
सम्पूज्य विधिवद् भक्त्या वासुदेवं महामुने ।
कां गतिं यान्ति मनुजा वासुदेवार्चने रताः ॥
किं प्राप्नुवन्ति ते मोक्षं किं वा स्वर्गं महामुने ।
अथवा किं मुनिश्रेष्ठ प्राप्नुवन्त्युभयं फलम् ॥
छेत्तुमर्हसि सर्वज्ञ संशयं नो हृदि स्थितम् ।
छेत्ता नान्योऽस्ति लोकेऽस्मिंस्त्वदृते मुनिसत्तम ॥
व्यास उवाच । साधु साधु मुनिश्रेष्ठा भवद्भिर्यद् उदाहृतम् ।
शृणुध्वमानुपूर्व्येण वैष्णवानां सुखावहम् ॥
दीक्षामात्रेण कृष्णस्य नरा मोक्षं व्रजन्ति वै ।
किं पुनर्ये सदा भक्त्या पूजयन्त्यच्युतं द्विजाः ॥
न तेषां दुर्लभः स्वर्गो मोक्षश्च मुनिसत्तमाः ।
लभन्ते वैष्णवाः कामान् यान् यान् वाञ्छन्ति दुर्लभान् ॥
रत्नपर्वतमारुह्य नरो रत्नं यथाददेत् ।
स्वेच्छया मुनिशार्दूलास्तथा कृष्णान् मनोरथान् ॥
कल्पवृक्षं समासाद्य फलानि स्वेच्छया यथा ।
गृह्णाति पुरुषो विप्रास्तथा कृष्णान् मनोरथान् ॥
श्रद्धया विधिवत् पूज्य वासुदेवं जगद्गुरुम् ।
धर्मार्थकाममोक्षाणां प्राप्नुवन्ति नराः फलम् ॥
आराध्य तं जगन्नाथं विशुद्धेनान्तरात्मना ।
प्राप्नुवन्ति नराः कामान् सुराणामपि दुर्लभान् ॥
येऽर्चयन्ति सदा भक्त्या वासुदेवाख्यमव्ययम् ।
न तेषां दुर्लभं किञ्चिद् विद्यते भुवनत्रये ॥
धन्यास्ते पुरुषा लोके येऽर्चयन्ति सदा हरिम् ।
सर्वपापहरं देवं सर्वकामफलप्रदम् ॥
ब्राह्मणाः क्षत्रिया वैश्याः स्त्रियः शूद्रान्त्यजातयः ।
सम्पूज्य तं सुरवरं प्राप्नुवन्ति परां गतिम् ॥
तस्माच्छृणुध्वं मुनयो यत् पृच्छत ममानघाः ।
प्रवक्ष्यामि समासेन गतिं तेषां महात्मनाम् ॥
त्यक्त्वा मानुष्यकं देहं रोगायतनमध्रुवम् ।
जरामरणसंयुक्तं जलबुद्बुदसंनिभम् ॥
मांसशोणितदुर्गन्धं विष्ठामूत्रादिभिर्युतम् ।
अस्थिस्थूणममेध्यं च स्नायुचर्मशिरान्वितम् ॥
कामगेन विमानेन दिव्यगन्धर्वनादिना ।
तरुणादित्यवर्णेन किङ्किणीजालमालिना ॥
उपगीयमाना गन्धर्वैरप्सरोभिरलङ्कृताः ।
व्रजन्ति लोकपालानां भवनं तु पृथक् पृथक् ॥
मन्वन्तरप्रमाणं तु भुक्त्वा कालं पृथक् पृथक् ।
भुवनानि पृथक् तेषां सर्वभोगैरलङ्कृताः ॥
ततोऽन्तरिक्षं लोकं ते यान्ति सर्वसुखप्रदम् ।
तत्र भुक्त्वा वरान् भोगान् दशमन्वन्तरं द्विजाः ॥
तस्माद् गन्धर्वलोकं तु यान्ति वै वैष्णवा द्विजाः ।
विंशन्मन्वन्तरं कालं तत्र भुक्त्वा मनोरमान् ॥
भोगान् आदित्यलोकं तु तस्माद् यान्ति सुपूजिताः ।
त्रिंशन्मन्वन्तरं तत्र भोगान् भुक्त्वातिदैवतान् ॥
तस्माद् व्रजन्ति ते विप्राश्चन्द्रलोकं सुखप्रदम् ।
मन्वन्तराणां ते तत्र चत्वारिंशद् गुणान्वितम् ॥
कालं भुक्त्वा शुभान् भोगाञ् जरामरणवर्जिताः ।
तस्मान् नक्षत्रलोकं तु विमानैः समलङ्कृतम् ॥
व्रजन्ति ते मुनिश्रेष्ठा गुणैः सर्वैरलङ्कृताः ।
मन्वन्तराणां पञ्चाशद् भुक्त्वा भोगान् यथेप्सितान् ॥
तस्माद् व्रजन्ति ते विप्रा देवलोकं सुदुर्लभम् ।
षष्टिमन्वन्तरं यावत् तत्र भुक्त्वा सुदुर्लभान् ॥
भोगान् नानाविधान् विप्रा ऋग्द्व्यष्टकसमन्वितान् ।
शक्रलोकं पुनस्तस्माद् गच्छन्ति सुरपूजिताः ॥
मन्वन्तराणां तत्रैव भुक्त्वा कालं च सप्ततिम् ।
भोगान् उच्चावचान् दिव्यान् मनसः प्रीतिवर्धनान् ॥
तस्माद् व्रजन्ति ते लोकं प्राजापत्यमनुत्तमम् ।
भुक्त्वा तत्रेप्सितान् भोगान् सर्वकामगुणान्वितान् ॥
मन्वन्तरमशीतिं च कालं सर्वसुखप्रदम् ।
तस्मात् पैतामहं लोकं यान्ति ते वैष्णवा द्विजाः ॥
मन्वन्तराणां नवति क्रीडित्वा तत्र वै सुखम् ।
इहागत्य पुनस्तस्माद् विप्राणां प्रवरे कुले ॥
जायन्ते योगिनो विप्रा वेदशास्त्रार्थपारगाः ।
एवं सर्वेषु लोकेषु भुक्त्वा भोगान् यथेप्सितान् ॥
इहागत्य पुनर्यान्ति उपर्युपरि च क्रमात् ।
सम्भवे सम्भवे ते तु शतवर्षं द्विजोत्तमाः ॥
भुक्त्वा यथेप्सितान् भोगान् यान्ति लोकान्तरं ततः ।
दशजन्म यदा तेषां क्रमेणैवं प्रपूर्यते ॥
तदा लोकं हरेर्दिव्यं ब्रह्मलोकाद् व्रजन्ति ते ।
गत्वा तत्राक्षयान् भोगान् भुक्त्वा सर्वगुणान्वितान् ॥
मन्वन्तरशतं यावज्जन्ममृत्युविवर्जिताः ।
गच्छन्ति भुवनं पश्चाद् वाराहस्य द्विजोत्तमाः ॥
दिव्यदेहाः कुण्डलिनो महाकाया महाबलाः ।
क्रीडन्ति तत्र विप्रेन्द्राः कृत्वा रूपं चतुर्भुजम् ॥
दश कोटिसहस्राणि वर्षाणां द्विजसत्तमाः ।
तिष्ठन्ति शाश्वते भावे सर्वैर्देवैर्नमस्कृताः ॥
ततो यान्ति तु ते धीरा नरसिंहगृहं द्विजाः ।
क्रीडन्ते तत्र मुदिता वर्षकोट्ययुतानि च ॥
तदन्ते वैष्णवं यान्ति पुरं सिद्धनिषेवितम् ।
क्रीडन्ते तत्र सौख्येन वर्षाणामयुतानि च ॥
ब्रह्मलोके पुनर्विप्रा गच्छन्ति साधकोत्तमाः ।
तत्र स्थित्वा चिरं कालं वर्षकोटिशतान् बहून् ॥
नारायणपुरं यान्ति ततस्ते साधकेश्वराः ।
भुक्त्वा भोगांश्च विविधान् वर्षकोट्यर्बुदानि च ॥
अनिरुद्धपुरं पश्चाद् दिव्यरूपा महाबलाः ।
गच्छन्ति साधकवराः स्तूयमानाः सुरासुरैः ॥
तत्र कोटिसहस्राणि वर्षाणां च चतुर्दश ।
तिष्ठन्ति वैष्णवास्तत्र जरामरणवर्जिताः ॥
प्रद्युम्नस्य पुरं पश्चाद् गच्छन्ति विगतज्वराः ।
तत्र तिष्ठन्ति ते विप्रा लक्षकोटिशतत्रयम् ॥
स्वच्छन्दगामिनो हृष्टा बलशक्तिसमन्विताः ।
गच्छन्ति योगिनः पश्चाद् यत्र सङ्कर्षणः प्रभुः ॥
तत्रोषित्वा चिरं कालं भुक्त्वा भोगान् सहस्रशः ।
विशन्ति वासुदेवैति विरूपाख्ये निरञ्जने ॥
विनिर्मुक्ताः परे तत्त्वे जरामरणवर्जिते ।
तत्र गत्वा विमुक्तास्ते भवेयुर्नात्र संशयः ॥
एवं क्रमेण भुक्तिं ते प्राप्नुवन्ति मनीषिणः ।
मुक्तिं च मुनिशार्दूला वासुदेवार्चने रताः ॥
व्यास उवाच । एकादश्यामुभे पक्षे निराहारः समाहितः ।
स्नात्वा सम्यग् विधानेन धौतवासा जितेन्द्रियः ॥
सम्पूज्य विधिवद् विष्णुं श्रद्धया सुसमाहितः ।
पुष्पैर्गन्धैस्तथा दीपैर्धूपैर्नैवेद्यकैस्तथा ॥
उपहारैर्बहुविधैर्जप्यैर्होमप्रदक्षिणैः ।
स्तोत्रैर्नानाविधैर्दिव्यैर्गीतवाद्यैर्मनोहरैः ॥
दण्डवत्प्रणिपातैश्च जयशब्दैस्तथोत्तमैः ।
एवं सम्पूज्य विधिवद् रात्रौ कृत्वा प्रजागरम् ॥
कथां वा गीतिकां विष्णोर्गायन् विष्णुपरायणः ।
याति विष्णोः परं स्थानं नरो नास्त्यत्र संशयः ॥
मुनय ऊचुः । प्रजागरे गीतिकायाः फलं विष्णोर्महामुने ।
ब्रूहि तच्छ्रोतुमिच्छामः परं कौतूहलं हि नः ॥
व्यास उवाच । शृणुध्वं मुनिशार्दूलाः प्रवक्ष्याम्यनुपूर्वशः ।
गीतिकायाः फलं विष्णोर्जागरे यद् उदाहृतम् ॥
अवन्ती नाम नगरी बभूव भुवि विश्रुता ।
तत्रास्ते भगवान् विष्णुः शङ्खचक्रगदाधरः ॥
तस्या नगर्याः पर्यन्ते चाण्डालो गीतिकोविदः ।
सद्वृत्त्योत्पादितधनो भृत्यानां भरणे रतः ॥
विष्णुभक्तः स चाण्डालो मासि मासि दृढव्रतः ।
एकादश्यां समागम्य सोपवासोऽथ गायति ॥
गीतिका विष्णुनामाङ्काः प्रादुर्भावसमाश्रिताः ।
गान्धारषड्जनैषाद+ ।स्वरपञ्चमधैवतैः ॥
रात्रिजागरणे विष्णुं गाथाभिरुपगायति ।
प्रभाते च प्रणम्येशं द्वादश्यां गृहमेत्य च ॥
जामातृभागिनेयांश्च भोजयित्वा सकन्यकाः ।
ततः सपरिवारस्तु पश्चाद् भुङ्क्ते द्विजोत्तमाः ॥
एवं तस्यासतस्तत्र कुर्वतो विष्णुप्रीणनम् ।
गीतिकाभिर्विचित्राभिर्वयः प्रतिगतं बहु ॥
एकदा चैत्रमासे तु कृष्णैकादशिगोचरे ।
विष्णुशुश्रूषणार्थाय ययौ वनमनुत्तमम् ॥
वनजातानि पुष्पाणि ग्रहीतुं भक्तितत्परः ।
क्षिप्रातटे महारण्ये विभीतकतरोरधः ॥
दृष्टः स राक्षसेनाथ गृहीतश्चापि भक्षितुम् ।
चाण्डालस्तमथोवाच नाद्य भक्ष्यस्त्वया ह्यहम् ॥
प्रातर्भोक्ष्यसि कल्याण सत्यमेष्याम्यहं पुनः ।
अद्य कार्यं मम महत् तस्मान् मुञ्चस्व राक्षस ॥
श्वः सत्येन समेष्यामि ततः खादसि मामिति ।
विष्णुशुश्रूषणार्थाय रात्रिजागरणं मया ।
कार्यं न व्रतविघ्नं मे कर्तुमर्हसि राक्षस ॥
व्यास उवाच । तं राक्षसः प्रत्युवाच दशरात्रमभोजनम् ।
ममाभूद् अद्य च भवान् मया लब्धो मतङ्गज ॥
न मोक्ष्ये भक्षयिष्यामि क्षुधया पीडितो भृशम् ।
निशाचरवचः श्रुत्वा मातङ्गस्तमुवाच ह ।
सान्त्वयञ् श्लक्ष्णया वाचा स सत्यवचनैर्दृढैः ॥
मातङ्ग उवाच । सत्यमूलं जगत् सर्वं ब्रह्मराक्षस तच्छृणु ।
सत्येनाहं शपिष्यामि पुनरागमनाय च ॥
आदित्यश्चन्द्रमा वह्निर्वायुर्भूर्द्यौर्जलं मनः ।
अहोरात्रं यमः सन्ध्ये द्वे विदुर्नरचेष्टितम् ॥
परदारेषु यत् पापं यत् परद्रव्यहारिषु ।
यच्च ब्रह्महनः पापं सुरापे गुरुतल्पगे ॥
वन्ध्यापतेश्च यत् पापं यत् पापं वृषलीपतेः ।
यच्च देवलके पापं मत्स्यमांसाशिनश्च यत् ॥
क्रोडमांसाशिनो यच्च कूर्ममांसाशिनश्च यत् ।
वृथा मांसाशिनो यच्च पृष्ठमांसाशिनश्च यत् ॥
कृतघ्ने मित्रघातके यत् पापं दिधिषूपतौ ।
सूतकस्य च यत् पापं यत् पापं क्रूरकर्मणः ॥
कृपणस्य च यत् पापं यच्च वन्ध्यातिथेरपि ।
अमावास्याष्टमी षष्ठी कृष्णशुक्लचतुर्दशी ॥
तासु यद् गमनात् पापं यद् विप्रो व्रजति स्त्रियम् ।
रजस्वलां तथा पश्चाच्छ्राद्धं कृत्वा स्त्रियं व्रजेत् ॥
सर्वस्वस्नातभोज्यानां यत् पापं मलभोजने ।
मित्रभार्यां गच्छतां च यत् पापं पिशुनस्य च ॥
दम्भमायानुरक्ते च यत् पापं मधुघातिनः ।
ब्राह्मणस्य प्रतिश्रुत्य यत् पापं तदयच्छतः ॥
यच्च कन्यानृते पापं यच्च गोश्वतरानृते ।
स्त्रीबालहन्तुर्यत् पापं यच्च मिथ्याभिभाषिणः ॥
देववेदद्विजनृप+ ।पुत्रमित्रसतीस्त्रियः ।
यच्च निन्दयतां पापं गुरुमिथ्यापचारतः ॥
अग्नित्यागिषु यत् पापमग्निदायिषु यद् वने ।
गृहेष्ट्या पातके यच्च यद् गोघ्ने यद् द्विजाधमे ॥
यत् पापं परिवित्ते च यत् पापं परिवेदिनः ।
तयोर्दातृग्रहीत्रोश्च यत् पापं भ्रूणघातिनः ॥
किं चात्र बहुभिः प्रोक्तैः शपथैस्तव राक्षस ।
श्रूयतां शपथं भीमं दुर्वाच्यमपि कथ्यते ॥
स्वकन्याजीविनः पापं गूढसत्येन साक्षिणः ।
अयाज्ययाजके षण्ढे यत् पापं श्रवणेऽधमे ॥
प्रव्रज्यावसिते यच्च ब्रह्मचारिणि कामुके ।
एतैस्तु पापैर्लिप्येऽहं यदि नैष्यामि तेऽन्तिकम् ॥
व्यास उवाच । मातङ्गवचनं श्रुत्वा विस्मितो ब्रह्मराक्षसः ।
प्राह गच्छस्व सत्येन समयं चैव पालय ॥
इत्युक्तः कुणपाशेन श्वपाकः कुसुमानि तु ।
समादायागमच्चैव विष्णोः स निलयं गतः ॥
तानि प्रादाद् ब्राह्मणाय सोऽपि प्रक्षाल्य चाम्भसा ।
विष्णुमभ्यर्च्य निलयं जगाम स तपोधनाः ॥
सोऽपि मातङ्गदायादः सोपवासस्तु तां निशाम् ।
गायन् हि बाह्यभूमिष्ठः प्रजागरमुपाकरोत् ॥
प्रभातायां तु शर्वर्यां स्नात्वा देवं नमस्य च ।
सत्यं स समयं कर्तुं प्रतस्थे यत्र राक्षसः ॥
तं व्रजन्तं पथि नरः प्राह भद्र क्व गच्छसि ।
स तथाकथयत् सर्वं सोऽप्येनं पुनरब्रवीत् ॥
धर्मार्थकाममोक्षाणां शरीरं साधनं यतः ।
महता तु प्रयत्नेन शरीरं पालयेद् बुधः ॥
जीवधर्मार्थसुखम् ।
नरस्तथाप्नोति मोक्षगतिमग्र्याम् ।
जीवन् कीर्तिमुपैति च ।
भवति मृतस्य का कथा लोके ॥
मातङ्गस्तद् वचः श्रुत्वा प्रत्युवाचाथ हेतुमत् ॥
मातङ्ग उवाच । भद्र सत्यं पुरस्कृत्य गच्छामि
शपथाः कृताः ॥
व्यास उवाच । तं भूयः प्रत्युवाचाथ किमेवं मूढधीर्भवान् ।
किं न श्रुतं त्वया साधो मनुना यद् उदीरितम् ॥
गोस्त्रीद्विजानां परिरक्षणार्थम् ।
विवाहकाले सुरतप्रसङ्गे ।
प्राणात्यये सर्वधनापहारे ।
पञ्चानृतान्याहुरपातकानि ॥
धर्मवाक्यं न च स्त्रीषु न विवाहे तथा रिपौ ।
वञ्चने चार्थहानौ च स्वनाशेऽनृतके तथा ।
एवं तद् वाक्यमाकर्ण्य मातङ्गः प्रत्युवाच ह ॥
मातङ्ग उवाच । मैवं वदस्व भद्रं ते सत्यं लोकेषु पूज्यते ।
सत्येनावाप्यते सौख्यं यत् किञ्चिज्जगतीगतम् ॥
सत्येनार्कः प्रतपति सत्येनापो रसात्मिकाः ।
ज्वलत्यग्निश्च सत्येन वाति सत्येन मारुतः ॥
धर्मार्थकामसम्प्राप्तिर्मोक्षप्राप्तिश्च दुर्लभा ।
सत्येन जायते पुंसां तस्मात् सत्यं न सन्त्यजेत् ॥
सत्यं ब्रह्म परं लोके सत्यं यज्ञेषु चोत्तमम् ।
सत्यं स्वर्गसमायातं तस्मात् सत्यं न सन्त्यजेत् ॥
व्यास उवाच । इत्युक्त्वा सोऽथ मातङ्गस्तं प्रक्षिप्य नरोत्तमम् ।
जगाम तत्र यत्रास्ते प्राणिहा ब्रह्मराक्षसः ॥
तमागतं समीक्ष्यासौ चाण्डालं ब्रह्मराक्षसः ।
विस्मयोत्फुल्लनयनः शिरःकम्पं तमब्रवीत् ॥
ब्रह्मराक्षस उवाच । साधु साधु महाभाग सत्यवाक्यानुपालक ।
न मातङ्गमहं मन्ये भवन्तं सत्यलक्षणम् ॥
कर्मणानेन मन्ये त्वां ब्राह्मणं शुचिमव्ययम् ।
यत् किञ्चित् त्वां भद्रमुखं प्रवक्ष्ये धर्मसंश्रयम् ।
किं तत्र भवता रात्रौ कृतं विष्णुगृहे वद ॥
व्यास उवाच । तमभ्युवाच मातङ्गः शृणु विष्णुगृहे मया ।
यत् कृतं रजनीभागे यथातथ्यं वदामि ते ॥
विष्णोर्देवकुलस्याधः स्थितेनानम्रमूर्तिना ।
प्रजागरः कृतो रात्रौ गायता विष्णुगीतिकाम् ॥
तं ब्रह्मराक्षसः प्राह कियन्तं कालमुच्यताम् ।
प्रजागरो विष्णुगृहे कृतं भक्तिमता वद ॥
तमभ्युवाच प्रहसन् विंशत्यब्दानि राक्षस ।
एकादश्यां मासि मासि कृतस्तत्र प्रजागरः ।
मातङ्गवचनं श्रुत्वा प्रोवाच ब्रह्मराक्षसः ॥
ब्रह्मराक्षस उवाच । यद् अद्य त्वां प्रवक्ष्यामि तद् भवान् वक्तुमर्हति ।
एकरात्रिकृतं साधो मम देहि प्रजागरम् ॥
एवं त्वां मोक्षयिष्यामि मोक्षयिष्यामि नान्यथा ।
त्रिः सत्येन महाभाग इत्युक्त्वा विरराम ह ॥
व्यास उवाच । मातङ्गस्तमुवाचाथ मयात्मा ते निशाचर ।
निवेदितः किमुक्तेन खादस्व स्वेच्छयापि माम् ॥
तमाह राक्षसो भूयो यामद्वयप्रजागरम् ।
सगीतं मे प्रयच्छस्व कृपां कर्तुं त्वमर्हसि ॥
मातङ्गो राक्षसं प्राह किमसम्बद्धमुच्यते ।
खादस्व स्वेच्छया मां त्वं न प्रदास्ये प्रजागरम् ।
मातङ्गवचनं श्रुत्वा प्राह तं ब्रह्मराक्षसः ॥
ब्रह्मराक्षस उवाच । को हि दुष्टमतिर्मन्दो भवन्तं द्रष्टुमुत्सहेत् ।
धर्षयितुं पीडयितुं रक्षितं धर्मकर्मणा ॥
दीनस्य पापग्रस्तस्य विषयैर्मोहितस्य च ।
नरकार्तस्य मूढस्य साधवः स्युर्दयान्विताः ॥
तन् मम त्वं महाभाग कृपां कृत्वा प्रजागरम् ।
यामस्यैकस्य मे देहि गच्छ वा निलयं स्वकम् ॥
व्यास उवाच । तं पुनः प्राह चाण्डालो न यास्यामि निजं गृहम् ।
न चापि तव दास्यामि कथञ्चिद् यामजागरम् ।
तं प्रहस्याथ चाण्डालं प्रोवाच ब्रह्मराक्षसः ॥
ब्रह्मराक्षस उवाच । रात्र्यवसाने या गीता गीतिका कौतुकाश्रया ।
तस्याः फलं प्रयच्छस्व त्राहि पापात् समुद्धर ॥
व्यास उवाच । एवमुच्चारिते तेन मातङ्गस्तमुवाच ह ॥
मातङ्ग उवाच । किं पूर्वं भवता कर्म विकृतं कृतमञ्जसा ।
येन त्वं दोषजातेन सम्भूतो ब्रह्मराक्षसः ॥
व्यास उवाच । तस्य तद् वाक्यमाकर्ण्य मातङ्गं ब्रह्मराक्षसः ।
प्रोवाच दुःखसन्तप्तः संस्मृत्य स्वकृतं कृतम् ॥
ब्रह्मराक्षस उवाच । श्रूयतां योऽहमासं वै पूर्वं
यच्च मया कृतम् ।
यस्मिन् कृते पापयोनिं गतवान् अस्मि राक्षसीम् ॥
सोमशर्म इति ख्यातः पूर्वमासमहं द्विजः ।
पुत्रोऽध्ययनशीलस्य देवशर्मस्य यज्वनः ॥
कस्यचिद् यजमानस्य सूत्रमन्त्रबहिष्कृतः ।
नृपस्य कर्मसक्तेन यूपकर्मसुनिष्ठितः ॥
आग्नीध्रं चाकरोद् यज्ञे लोभमोहप्रपीडितः ।
तस्मिन् परिसमाप्ते तु मौर्ख्याद् दम्भमनुष्ठितः ॥
यष्टुमारब्धवान् अस्मि द्वादशाहं महाक्रतुम् ।
प्रवर्तमाने तस्मिंस्तु कुक्षिशूलोऽभवन् मम ॥
सम्पूर्णे दशरात्रे तु न समाप्ते तथा क्रतौ ।
विरूपाक्षस्य दीयन्त्यामाहुत्यां राक्षसे क्षणे ॥
मृतोऽहं तेन दोषेण सम्भूतो ब्रह्मराक्षसः ।
मूर्खेण मन्त्रहीनेन सूत्रस्वरविवर्जितम् ॥
अजानता यज्ञविद्यां यद् इष्टं याजितं च यत् ।
तेन कर्मविपाकेन सम्भूतो ब्रह्मराक्षसः ॥
तन् मां पापमहाम्भोधौ निमग्नं त्वं समुद्धर ।
प्रजागरे गीतिकैकां पश्चिमां दातुमर्हसि ॥
व्यास उवाच । तमुवाचाथ चाण्डालो यदि प्राणिवधाद् भवान् ।
निवृत्तिं कुरुते दद्यां ततः पश्चिमगीतिकाम् ॥
बाढमित्यवदत् सोऽपि मातङ्गोऽपि ददौ तदा ।
गीतिकाफलमामन्त्र्य मुहूर्तार्धप्रजागरम् ॥
तस्मिन् गीतिफले दत्ते मातङ्गं ब्रह्मराक्षसः ।
प्रणम्य प्रययौ हृष्टस्तीर्थवर्यं पृथूदकम् ॥
तत्रानशनसङ्कल्पं कृत्वा प्राणाञ् जहौ द्विजाः ।
राक्षसत्वाद् विनिर्मुक्तो गीतिकाफलबृंहितः ॥
पृथूदकप्रभावाच्च ब्रह्मलोकं च दुर्लभम् ।
दश वर्षसहस्राणि निरातङ्कोऽवसत् ततः ॥
तस्यान्ते ब्राह्मणो जातो बभूव स्मृतिमान् वशी ।
तस्याहं चरितं भूयः कथयिष्यामि भो द्विजाः ॥
मातङ्गस्य कथाशेषं शृणुध्वं गदतो मम ।
राक्षसे तु गते धीमान् गृहमेत्य यतात्मवान् ॥
तद्विप्रचरितं स्मृत्वा निर्विण्णः शुचिरप्यसौ ।
पुत्रेषु भार्यां निक्षिप्य ददौ भूम्याः प्रदक्षिणाम् ॥
कोकामुखात् समारभ्य यावद् वै स्कन्ददर्शनम् ।
दृष्ट्वा स्कन्दं ययौ धारा+ ॅहक्रे चापि प्रदक्षिणम् ॥
ततोऽद्रिवरमागम्य विन्ध्यमुच्चशिलोच्चयम् ।
पापप्रमोचनं तीर्थमाससाद स तु द्विजाः ॥
स्नानं पापहरं चक्रे स तु चाण्डालवंशजः ।
विमुक्तपापः सस्मार पूर्वजातीरनेकशः ॥
स पूर्वजन्मन्यभवद् भिक्षुः संयतवाङ्मनाः ।
यतकायश्च मतिमान् वेदवेदाङ्गपारगः ॥
एकदा गोषु नगराद् ध्रियमाणासु तस्करैः ।
भिक्षावधूता रजसा मुक्ता तेनाथ भिक्षुणा ॥
स तेनाधर्मदोषेण चाण्डालीं योनिमागतः ।
पापप्रमोचने स्नातः स मृतो नर्मदातटे ॥
मूर्खोऽभूद् ब्राह्मणवरो वाराणस्यां च भो द्विजाः ।
तत्रास्य वसतोऽब्दैस्तु त्रिंशद्भिः सिद्धपूरुषः ॥
विरूपरूपी बभ्राम योगमालाबलान्वितः ।
तं दृष्ट्वा सोपहासार्थमभिवाद्याभ्युवाच ह ॥
कुशलं सिद्धपुरुषं कुतस्त्वागम्यते त्वया ॥
व्यास उवाच । एवं सम्भाषितस्तेन ज्ञातोऽहमिति चिन्त्य तु ।
प्रत्युवाचाथ वन्द्यस्तं स्वर्गलोकाद् उपागतः ॥
तं सिद्धं प्राह मूर्खोऽसौ किं त्वं वेत्सि त्रिविष्टपे ।
नारायणोरुप्रभवामुर्वशीमप्सरोवराम् ॥
सिद्धस्तमाह तां वेद्मि शक्रचामरधारिणीम् ।
स्वर्गस्याभरणं मुख्यमुर्वशीं साधुसम्भवाम् ॥
विप्रः सिद्धमुवाचाथ ऋजुमार्गविवर्जितः ।
तन् मित्र मत्कृते वार्त्तामुर्वश्या भवतादरात् ॥
कथनीया यच्च सा ते ब्रूयाद् आख्यास्यते भवान् ।
बाढमित्यब्रवीत् सिद्धः सोऽपि विप्रो मुदान्वितः ॥
बभूव सिद्धोऽपि ययौ मेरुपृष्ठं सुरालयम् ।
समेत्य चोर्वशीं प्राह यद् उक्तोऽसौ द्विजेन तु ॥
सा प्राह तं सिद्धवरं नाहं काशिपतिं द्विजम् ।
जानामि सत्यमुक्तं ते न चेतसि मम स्थितम् ॥
इत्युक्तः प्रययौ सोऽपि कालेन बहुना पुनः ।
वाराणसीं ययौ सिद्धो दृष्टो मूर्खेण वै पुनः ॥
दृष्टः पृष्टः किल भूयः किमाहोरुभवा तव ।
सिद्धोऽब्रवीन् न जानामि मामुवाचोर्वशी स्वयम् ॥
सिद्धवाक्यं ततः श्रुत्वा स्मितभिन्नौष्ठसम्पुटः ।
पुनः प्राह कथं वेत्सीत्येवं वाच्या त्वयोर्वशी ॥
बाढमेवं करिष्यामीत्युक्त्वा सिद्धो दिवं गतः ।
ददर्श शक्रभवनान् निष्क्रामन्तीमथोर्वशीम् ॥
प्रोवाच तां सिद्धवरः सा च तं सिद्धमब्रवीत् ।
नियमं कञ्चिद् अपि हि करोतु द्विजसत्तमः ॥
येनाहं कर्मणा सिद्ध तं जानामि न चान्यथा ।
तद् उर्वशीवचोऽभ्येत्य तस्मै मूर्खद्विजाय तु ॥
कथयामास सिद्धस्तु सोऽपीमं नियमं जगौ ।
तवाग्रे सिद्धपुरुष नियमोऽयं कृतो मया ॥
न भोक्ष्येऽद्यप्रभृति वै शकटं सत्यमीरितम् ।
इत्युक्तः प्रययौ सिद्धः स्वर्गे दृष्ट्वोर्वशीमथ ॥
प्राहासौ शकटं भोक्ष्ये नाद्यप्रभृति कर्हिचित् ।
तं सिद्धमुर्वशी प्राह ज्ञातोऽसौ साम्प्रतं मया ॥
नियमग्रहणाद् एव मूर्खो मामुपहासकः ।
इत्युक्त्वा प्रययौ शीघ्रं वासं नारायणात्मजा ॥
सिद्धोऽपि विचचारासौ कामचारी महीतलम् ।
उर्वश्यपि वरारोहा गत्वा वाराणसीं पुरीम् ॥
मत्स्योदरीजले स्नानं चक्रे दिव्यवपुर्धरा ।
अथासावपि मूर्खस्तु नदीं मत्स्योदरीं मुने ॥
जगामाथ ददर्शासौ स्नायमानामथोर्वशीम् ।
तां दृष्ट्वा ववृधेऽथास्य मन्मथः क्षोभकृद्
दृढम् ॥
चकार मूर्खश्चेष्टाश्च तं विवेदोर्वशी स्वयम् ।
तं मूर्खं सिद्धगदितं ज्ञात्वा सस्मितमाह तम् ॥
उर्वश्युवाच । किमिच्छसि महाभाग मत्तः शीघ्रमिहोच्यताम् ।
करिष्यामि वचस्तुभ्यं त्वं विश्रब्धं करिष्यसि ॥
मूर्खब्राह्मण उवाच । आत्मप्रदानेन मम प्राणान् रक्ष
शुचिस्मिते ॥
व्यास उवाच । तं प्राहाथोर्वशी विप्रं नियमस्थास्मि साम्प्रतम् ।
त्वं तिष्ठस्व क्षणमथ प्रतीक्षस्वागतं मम ॥
स्थितोऽस्मीत्यब्रवीद् विप्रः सापि स्वर्गं जगाम ह ।
मासमात्रेण सायाता ददर्श तं कृशं द्विजम् ॥
स्थितं मासं नदीतीरे निराहारं सुराङ्गना ।
तं दृष्ट्वा निश्चययुतं भूत्वा वृद्धवपुस्ततः ॥
सा चकार नदीतीरे शकटं शर्करावृतम् ।
घृतेन मधुना चैव नदीं मत्स्योदरीं गता ॥
स्नात्वाथ भूमौ वसन्ती शकटं च यथार्थतः ।
तं ब्राह्मणं समाहूय वाक्यमाह सुलोचना ॥
उर्वश्युवाच । मया तीव्रं व्रतं विप्र चीर्णं सौभाग्यकारणात् ।
व्रतान्ते निष्कृतिं दद्यां प्रतिगृह्णीष्व भो द्विज ॥
व्यास उवाच । स प्राह किमिदं लोके दीयते शर्करावृतम् ।
क्षुत्क्षामकण्ठः पृच्छामि साधु भद्रे समीरय ॥
सा प्राह शकटो विप्र शर्करापिष्टसंयुतः ।
इमं त्वं समुपादाय प्राणं तर्पय मा चिरम् ॥
स तच्छ्रुत्वाथ संस्मृत्य क्षुधया पीडितोऽपि सन् ।
प्राह भद्रे न गृह्णामि नियमो हि कृतो मया ॥
पुरतः सिद्धवर्गस्य न भोक्ष्ये शकटं त्विति ।
परिज्ञानार्थमुर्वश्या ददस्वान्यस्य कस्यचित् ॥
साब्रवीन् नियमो भद्र कृतः काष्ठमये त्वया ।
नासौ काष्ठमयो भुङ्क्ष्व क्षुधया चातिपीडितः ॥
तां ब्राह्मणः प्रत्युवाच न मया तद् विशेषणम् ।
कृतं भद्रेऽथ नियमः सामान्येनैव मे कृतः ॥
तं भूयः प्राह सा तन्वी न चेद् भोक्ष्यसि ब्राह्मण ।
गृहं गृहीत्वा गच्छस्व कुटुम्बं तव भोक्ष्यति ॥
स तामुवाच सुदति न तावद् यामि मन्दिरम् ।
इहायाता वरारोहा त्रैलोक्येऽप्यधिका गुणैः ॥
सा मया मदनार्तेन प्रार्थिताश्वासितस्तया ।
स्थीयतां क्षणमित्येवं स्थास्यामीति मयोदितम् ॥
मासमात्रं गतायास्तु तस्या भद्रे स्थितस्य च ।
मम सत्यानुरक्तस्य सङ्गमाय धृतव्रते ॥
तस्य सा वचनं श्रुत्वा कृत्वा स्वं रूपमुत्तमम् ।
विहस्य भावगम्भीरमुर्वशी प्राह तं द्विजम् ॥
उर्वश्युवाच । साधु सत्यं त्वया विप्र व्रतं निष्ठितचेतसा ।
निष्पादितं हठाद् एव मम दर्शनमिच्छता ॥
अहमेवोर्वशी विप्र त्वां जिज्ञासार्थमागता ।
परीक्षितो निश्चितवान् भवान् सत्यतपा ऋषिः ॥
गच्छ शूकरवोद्देशं रूपतीर्थेति विश्रुतम् ।
सिद्धिं यास्यसि विप्रेन्द्र ततस्त्वं मामवाप्स्यसि ॥
व्यास उवाच । इत्युक्त्वा दिवमुत्पत्य सा जगामोर्वशी द्विजाः ।
स च सत्यतपा विप्रो रूपतीर्थं जगाम ह ॥
तत्र शान्तिपरो भूत्वा नियमव्रतधृक् शुचिः ।
देहोत्सर्गे जगामासौ गान्धर्वं लोकमुत्तमम् ॥
तत्र मन्वन्तरशतं भोगान् भुक्त्वा यथार्थतः ।
बभूव सुकुले राजा प्रजारञ्जनतत्परः ॥
स यज्वा विविधैर्यज्ञैः समाप्तवरदक्षिणैः ।
पुत्रेषु राज्यं निक्षिप्य ययौ शौकरवं पुनः ॥
रूपतीर्थे मृतो भूयः शक्रलोकमुपागतः ।
तत्र मन्वन्तरशतं भोगान् भुक्त्वा ततश्च्युतः ॥
प्रतिष्ठाने पुरवरे बुधपुत्रः पुरूरवाः ।
बभूव तत्र चोर्वश्याः सङ्गमाय तपोधनाः ॥
एवं पुरा सत्यतपा द्विजातिस्- ।
तीर्थे प्रसिद्धे स हि रूपसञ्ज्ञे ।
आराध्य जन्मन्यथ चार्च्य विष्णुम् ।
अवाप्य भोगान् अथ मुक्तिमेति ॥
मुनय ऊचुः । श्रुतं फलं गीतिकाया अस्माभिः सुप्रजागरे ।
कृष्णस्य येन चाण्डालो गतोऽसौ परमां गतिम् ॥
यथा विष्णौ भवेद् भक्तिस्तन् नो ब्रूहि महामते ।
तपसा कर्मणा येन श्रोतुमिच्छाम साम्प्रतम् ॥
व्यास उवाच । शृणुध्वं मुनिशार्दूलाः प्रवक्ष्याम्यनुपूर्वशः ।
यथा कृष्णे भवेद् भक्तिः पुरुषस्य महाफला ॥
संसारेऽस्मिन् महाघोरे सर्वभूतभयावहे ।
महामोहकरे नृणां नानादुःखशताकुले ॥
तिर्यग्योनिसहस्रेषु जायमानः पुनः पुनः ।
कथञ्चिल्लभते जन्म देही मानुष्यकं द्विजाः ॥
मानुषत्वेऽपि विप्रत्वं विप्रत्वेऽपि विवेकिता ।
विवेकाद् धर्मबुद्धिस्तु बुद्ध्या तु श्रेयसां ग्रहः ॥
यावत् पापक्षयं पुंसां न भवेज्जन्म सञ्चितम् ।
तावन् न जायते भक्तिर्वासुदेवे जगन्मये ॥
तस्माद् वक्ष्यामि भो विप्रा भक्तिः कृष्णे यथा भवेत् ।
अन्यदेवेषु या भक्तिः पुरुषस्येह जायते ॥
कर्मणा मनसा वाचा तद्गतेनान्तरात्मना ।
तेन तस्य भवेद् भक्तिर्यजने मुनिसत्तमाः ॥
स करोति ततो विप्रा भक्तिं चाग्नेः समाहितः ।
तुष्टे हुताशने तस्य भक्तिर्भवति भास्करे ॥
पूजां करोति सततमादित्यस्य ततो द्विजाः ।
प्रसन्ने भास्करे तस्य भक्तिर्भवति शङ्करे ॥
पूजां करोति विधिवत् स तु शम्भोः प्रयत्नतः ।
तुष्टे त्रिलोचने तस्य भक्तिर्भवति केशवे ॥
सम्पूज्य तं जगन्नाथं वासुदेवाख्यमव्ययम् ।
ततो भुक्तिं च मुक्तिं च स प्राप्नोति द्विजोत्तमाः ॥
मुनय ऊचुः । अवैष्णवा नरा ये तु दृश्यन्ते च महामुने ।
किं ते विष्णुं नार्चयन्ति ब्रूहि तत्कारणं द्विज ॥
व्यास उवाच । द्वौ भूतसर्गौ विख्यातौ लोकेऽस्मिन् मुनिसत्तमाः ।
आसुरश्च तथा दैवः पुरा सृष्टः स्वयम्भुवा ॥
दैवीं प्रकृतिमासाद्य पूजयन्ति ततोऽच्युतम् ।
आसुरीं योनिमापन्ना दूषयन्ति नरा हरिम् ॥
मायया हतविज्ञाना विष्णोस्ते तु नराधमाः ।
अप्राप्य तं हरिं विप्रास्ततो यान्त्यधमां गतिम् ॥
तस्य या गह्वरी माया दुर्विज्ञेया सुरासुरैः ।
महामोहकरी नृणां दुस्तरा चाकृतात्मभिः ॥
मुनय ऊचुः । इच्छामस्तां महामायां ज्ञातुं विष्णोः सुदुस्तराम् ।
वक्तुमर्हसि धर्मज्ञ परं कौतूहलं हि नः ॥
व्यास उवाच । स्वप्नेन्द्रजालसङ्काशा माया सा लोककर्षणी ।
कः शक्नोति हरेर्मायां ज्ञातुं तां केशवाद् ऋते ॥
या वृत्ता ब्राह्मणस्यासीन् मायार्थे नारदस्य च ।
विडम्बनां तु तां विप्राः शृणुध्वं गदतो मम ॥
प्राग् आसीन् नृपतिः श्रीमान् आग्नीध्र इति विश्रुतः ।
नगरे कामदमनस्तस्याथ तनयः शुचिः ॥
धर्मारामः क्षमाशीलः पितृशुश्रूषणे रतः ।
प्रजानुरञ्जको दक्षः श्रुतिशास्त्रकृतश्रमः ॥
पितास्य त्वकरोद् यत्नं विवाहाय न चैच्छत ।
तं पिता प्राह किमिति नेच्छसे दारसङ्ग्रहम् ॥
सर्वमेतत् सुखार्थं हि वाञ्छन्ति मनुजाः किल ।
सुखमूला हि दाराश्च तस्मात् तं त्वं समाचर ॥
स पितुर्वचनं श्रुत्वा तूष्णीमास्ते च गौरवात् ।
मुहुर्मुहुस्तं च पिता चोदयामास भो द्विजाः ॥
अथासौ पितरं प्राह तात नामानुरूपता ।
मया समाश्रिता व्यक्ता वैष्णवी परिपालिनी ॥
तं पिता प्राह सङ्गम्य नैष धर्मोऽस्ति पुत्रक ।
न विधारयितव्या स्यात् पुरुषेण विपश्चिता ॥
कुरु मद्वचनं पुत्र प्रभुरस्मि पिता तव ।
मा निमज्ज कुलं मह्यं नरके सन्ततिक्षयात् ॥
स हि तं पितुरादेशं श्रुत्वा प्राह सुतो वशी ।
प्रीतः संस्मृत्य पौराणीं संसारस्य विचित्रताम् ॥
पुत्र उवाच । शृणु तात वचो मह्यं तत्त्ववाक्यं सहेतुकम् ।
नामानुरूपं कर्तव्यं सत्यं भवति पार्थिव ॥
मया जन्मसहस्राणि जरामृत्युशतानि च ।
प्राप्तानि दारसंयोग+ ।वियोगानि च सर्वशः ॥
तृणगुल्मलतावल्ली+ ।सरीसृपमृगद्विजाः ।
पशुस्त्रीपुरुषाद्यानि प्राप्तानि शतशो मया ॥
गणकिंनरगन्धर्व+ ।विद्याधरमहोरगाः ।
यक्षगुह्यकरक्षांसि दानवाप्सरसः सुराः ॥
नदीश्वरसहस्रं च प्राप्तं तात पुनः पुनः ।
सृष्टस्तु बहुशः सृष्टौ संहारे चापि संहृतः ॥
दारसंयोगयुक्तस्य तातेदृङ् मे विडम्बना ।
इतस्तृतीये यद् वृत्तं मम जन्मनि तच्छृणु ।
कथयामि समासेन तीर्थमाहात्म्यसम्भवम् ॥
अतीत्य जन्मानि बहूनि तात ।
नृदेवगन्धर्वमहोरगाणाम् ।
विद्याधराणां खगकिंनराणाम् ।
जातो हि वंशे सुतपा महर्षिः ॥
ततो महाभूद् अचला हि भक्तिर्।
जनार्दने लोकपतौ मधुघ्ने ।
व्रतोपवासैर्विविधैश्च भक्त्या ।
सन्तोषितश्चक्रगदास्त्रधारी ॥
तुष्टोऽभ्यगात् पक्षिपतिं महात्मा ।
विष्णुः समारुह्य वरप्रदो मे ।
प्राहोच्चशब्दं व्रियतां द्विजाते ।
वरो हि यं वाञ्छसि तं प्रदास्ये ॥
ततोऽहमूचे हरिमीशितारम् ।
तुष्टोऽसि चेत् केशव तद् वृणोमि ।
या सा त्वदीया परमा हि माया ।
तां वेत्तुमिच्छामि जनार्दनोऽहम् ॥
अथाब्रवीन् मे मधुकैटभारिः ।
किं ते तया ब्रह्मन् मायया वै ।
धर्मार्थकामानि ददानि तुभ्यम् ।
पुत्राणि मुख्यानि निरामयत्वम् ॥
ततो मुरारिं पुनरुक्तवान् अहम् ।
भूयोऽर्थधर्मार्थजिगीषितैव यत् ।
माया तवेमामिह वेत्तुमिच्छे ।
ममाद्य तां दर्शय पुष्कराक्ष ॥
ततोऽभ्युवाचाथ नृसिंहमुख्यः ।
श्रीशः प्रभुर्विष्णुरिदं वचो मे ।
विष्णुरुवाच । मायां मदीयां नहि वेत्ति कश्चिन् ।
न चापि वा वेत्स्यति कश्चिद् एव ॥
पूर्वं सुरर्षिर्द्विज नारदाख्यो ।
ब्रह्मात्मजोऽभून् मम भक्तियुक्तः ।
तेनापि पूर्वं भवता यथैव ।
सन्तोषितो भक्तिमता हि तद्वत् ॥
वरं च दत्तं गतवान् अहं च ।
स चापि वव्रे वरमेतद् एव ।
निवारितो मामतिमूढभावाद् ।
भवान् यथैवं वृतवान् वरं च ॥
ततो मयोक्तोऽम्भसि नारद त्वम् ।
मायां हि मे वेत्स्यसि संनिमग्नः ।
ततो निमग्नोऽम्भसि नारदोऽसौ ।
कन्या बभौ काशिपतेः सुशीला ॥
तां यौवनाढ्यामथ चारुधर्मिणे ।
विदर्भराज्ञस्तनयाय वै ददौ ।
स्वधर्मणे सोऽपि तया समेतः ।
सिषेव कामान् अतुलान् महर्षिः ॥
स्वर्गे गतेऽसौ पितरि प्रतापवान् ।
राज्यं क्रमायातमवाप्य हृष्टः ।
विदर्भराष्ट्रं परिपालयानः ।
पुत्रैः सपौत्रैर्बहुभिर्वृतोऽभूत् ॥
अथाभवद् भूमिपतेः सुधर्मणः ।
काशीश्वरेणाथ समं सुयुद्धम् ।
तत्र क्षयं प्राप्य सपुत्रपौत्रम् ।
विदर्भराट् काशिपतिश्च युद्धे ॥
ततः सुशीला पितरं सपुत्रम् ।
ज्ञात्वा पतिं चापि सपुत्रपौत्रम् ।
पुराद् विनिःसृत्य रणावनिं गता ।
दृष्ट्वा सुशीला कदनं महान्तम् ॥
भर्तुर्बले तत्र पितुर्बले च ।
दुःखान्विता सा सुचिरं विलप्य ।
जगाम सा मातरमार्तरूपा ।
भ्रातृन् सुतान् भ्रातृसुतान् सपौत्रान् ॥
भर्तारमेषा पितरं च गृह्य ।
महाश्मशाने च महाचितिं सा ।
कृत्वा हुताशं प्रददौ स्वयं च ।
यदा समिद्धो हुतभुग् बभूव ॥
तदा सुशीला प्रविवेश वेगाद् ।
धा पुत्र हा पुत्र इति ब्रुवाणा ।
तदा पुनः सा मुनिर्नारदोऽभूत् ।
स चापि वह्निः स्फटिकामलाभः ॥
पूर्णं सरोऽभूद् अथ चोत्ततार ।
तस्याग्रतो देववरस्तु केशवः ।
।
प्रहस्य देवर्षिमुवाच नारदम् ॥
कस्ते तु पुत्रो वद मे महर्षे ।
मृतं च कं शोचसि नष्टबुद्धिः ।
व्रीडान्वितोऽभूद् अथ नारदोऽसौ ।
ततोऽहमेनं पुनरेव चाह ॥
इतीदृशा नारद कष्टरूपा ।
माया मदीया कमलासनाद्यैः ।
शक्या न वेत्तुं समहेन्द्ररुद्रैः ।
कथं भवान् वेत्स्यति दुर्विभाव्याम् ॥
स वाक्यमाकर्ण्य महामहर्षिर्।
उवाच भक्तिं मम देहि विष्णो ।
प्राप्तेऽथ काले स्मरणं तथैव ।
सदा च सन्दर्शनमीश तेऽस्तु ॥
यत्राहमार्तश्चितिमद्य रूढस्- ।
तत् तीर्थमस्त्वच्युतपापहन्त्रा ।
अधिष्ठितं केशव नित्यमेव ।
त्वया सहासं कमलोद्भवेन ॥
ततो मयोक्तो द्विज नारदोऽसौ ।
तीर्थं सितोदे हि चितिस्तवास्तु ।
स्थास्याम्यहं चात्र सदैव विष्णुर्।
महेश्वरः स्थास्यति चोत्तरेण ॥
यदा विरञ्चेर्वदनं त्रिनेत्रः ।
स च्छेत्स्यतेयं च ममोग्रवाचम् ।
तदा कपालस्य तु मोचनाय ।
समेष्यते तीर्थमिदं त्वदीयम् ॥
स्नातस्य तीर्थे त्रिपुरान्तकस्य ।
पतिष्यते भूमितले कपालम् ।
ततस्तु तीर्थेति कपालमोचनम् ।
ख्यातं पृथिव्यां च भविष्यते तत् ॥
तदा प्रभृत्यम्बुदवाहनोऽसौ ।
न मोक्ष्यते तीर्थवरं सुपुण्यम् ।
न चैव तस्मिन् द्विज सम्प्रचक्षते ।
तत् क्षेत्रमुग्रं त्वथ ब्रह्मवध्या ॥
यदा न मोक्षत्यमरारिहन्ता ।
तत् क्षेत्रमुख्यं महद् आप्तपुण्यम् ।
तदा विमुक्तेति सुरै रहस्यम् ।
तीर्थं स्तुतं पुण्यदमव्ययाख्यम् ॥
कृत्वा तु पापानि नरो महान्ति ।
तस्मिन् प्रविष्टः शुचिरप्रमादी ।
यदा तु मां चिन्तयते स शुद्धः ।
प्रयाति मोक्षं भगवत्प्रसादात् ॥
भूत्वा तस्मिन् रुद्रपिशाचसञ्ज्ञो ।
योन्यन्तरे दुःखमुपाश्नुतेऽसौ ।
विमुक्तपापो बहुवर्षपूगैर्।
उत्पत्तिमायास्यति विप्रगेहे ॥
शुचिर्यतात्मास्य ततोऽन्तकाले ।
रुद्रो हितं तारकमस्य कीर्तयेत् ।
इत्येवमुक्त्वा द्विजवर्य नारदम् ।
गतोऽस्मि दुग्धार्णवमात्मगेहम् ॥
स चापि विप्रस्त्रिदिवं चचार ।
गन्धर्वराजेन समर्च्यमानः ।
एतत् तवोक्तं ननु बोधनाय ।
माया मदीया नहि शक्यते सा ॥
ज्ञातुं भवान् इच्छति चेत् ततोऽद्य ।
एवं विशस्वाप्सु च वेत्सि येन ।
एवं द्विजातिर्हरिणा प्रबोधितो ।
भाव्यर्थयोगान् निममज्ज तोये ॥
कोकामुखे तात ततो हि कन्या ।
चाण्डालवेश्मन्यभवद् द्विजः सः ।
रूपान्विता शीलगुणोपपन्ना ।
अवाप सा यौवनमाससाद ॥
चाण्डालपुत्रेण सुबाहुनापि ।
विवाहिता रूपविवर्जितेन ।
पतिर्न तस्या हि मतो बभूव ।
सा तस्य चैवाभिमता बभूव ॥
पुत्रद्वयं नेत्रहीनं बभूव ।
कन्या च पश्चाद् बधिरा तथान्या ।
पतिर्दरिद्रस्त्वथ सापि मुग्धा ।
नदीगता रोदिति तत्र नित्यम् ॥
गता कदाचित् कलशं गृहीत्वा ।
सान्तर्जलं स्नातुमथ प्रविष्टा ।
यावद् द्विजोऽसौ पुनरेव तावज् ।
जातः क्रियायोगरतः सुशीलः ॥
तस्याः स भर्ताथ चिरङ्गतेति ।
द्रष्टुं जगामाथ नदीं सुपुण्याम् ।
ददर्श कुम्भं न च तां तटस्थाम् ।
ततोऽतिदुःखात् प्ररुरोद नादयन् ॥
ततोऽन्धयुग्मं बधिरा च कन्या ।
दुःखान्वितासौ समुपाजगाम ।
ते वै रुदन्तं पितरं च दृष्ट्वा ।
दुःखान्विता वै रुरुदुर्भृशार्ताः ॥
ततः स पप्रच्छ नदीतटस्थान् ।
द्विजान् भवद्भिर्यदि योषिद् एका ।
दृष्टा तु तोयार्थमुपाद्रवन्ती ।
आख्यात ते प्रोचुरिमां प्रविष्टा ॥
नदीं न भूयस्तु समुत्ततार ।
एतावद् एवेह समीहितं नः ।
स तद्वचो घोरतरं निशम्य ।
रुरोद शोकाश्रुपरिप्लुताक्षः ॥
तं वै रुदन्तं ससुतं सकन्यम् ।
दृष्ट्वाहमार्तः सुतरां बभूव ।
आर्तिश्च मेऽभूद् अथ संस्मृतिश्च ।
चाण्डालयोषाहमिति क्षितीश ॥
ततोऽब्रवं तं नृपते मतङ्गम् ।
किमर्थमार्तेन हि रुद्यते त्वया ।
तस्या न लाभो भवितातिमौर्ख्याद् ।
आक्रन्दितेनेह वृथा हि किं ते ॥
स मामुवाचात्मजयुग्ममन्धम् ।
कन्या चैका बधिरेयं तथैव ।
कथं द्विजाते अधुनार्तमेतम् ।
आश्वासयिष्येऽप्यथ पोषयिष्ये ॥
इत्येवमुक्त्वा स सुतैश्च सार्धम् ।
फूत्कृत्य फूत्कृत्य च रोदिति स्म ।
यथा यथा रोदिति स श्वपाकस्- ।
तथा तथा मे ह्यभवत् कृतापि ॥
ततोऽहमार्तं तु निवार्य तं वै ।
स्ववंशवृत्तान्तमथाचचक्षे ।
ततः स दुःखात् सह पुत्रकैः ।
संविवेश कोकामुखमार्तरूपः ॥
प्रविष्टमात्रे सलिले मतङ्गस्- ।
तीर्थप्रभावाच्च विमुक्तपापः ।
विमानमारुह्य शशिप्रकाशम् ।
ययौ दिवं तात ममोपपश्यतः ॥
तस्मिन् प्रविष्टे सलिले मृते च ।
ममार्तिरासीद् अतिमोहकर्त्री ।
ततोऽतिपुण्ये नृपवर्य कोका+ ।
जले प्रविष्टस्त्रिदिवं गतश्च ॥
भूयोऽभवं वैश्यकुले व्यथार्तो ।
जातिस्मरस्तीर्थवरप्रसादात् ।
ततोऽतिनिर्विण्णमना गतोऽहम् ।
कोकामुखं संयतवाक्यचित्तः ॥
व्रतं समास्थाय कलेवरं स्वम् ।
संशोषयित्वा दिवमारुरोह ।
तस्माच्च्युतस्त्वद्भवने च जातो ।
जातिस्मरस्तात हरिप्रसादात् ॥
सोऽहं समाराध्य मुरारिदेवम् ।
कोकामुखे त्यक्तशुभाशुभेच्छः ।
इत्येवमुक्त्वा पितरं प्रणम्य ।
गत्वा च कोकामुखमग्रतीर्थम् ।
विष्णुं समाराध्य वराहरूपम् ।
अवाप सिद्धिं मनुजर्षभोऽसौ ॥
इत्थं स कामदमनः सहपुत्रपौत्रः ।
कोकामुखे तीर्थवरे सुपुण्ये ।
त्यक्त्वा तनुं दोषमयीं ततस्तु ।
गतो दिवं सूर्यसमैर्विमानैः ॥
एवं मयोक्ता परमेश्वरस्य ।
माया सुराणामपि दुर्विचिन्त्या ।
स्वप्नेन्द्रजालप्रतिमा मुरारेर्।
यया जगन् मोहमुपैति विप्राः ॥
मुनय ऊचुः । अस्माभिस्तु श्रुतं व्यास यत् त्वया समुदाहृतम् ।
प्रादुर्भावाश्रितं पुण्यं माया विष्णोश्च दुर्विदा ॥
श्रोतुमिच्छामहे त्वत्तो यथावद् उपसंहृतिम् ।
महाप्रलयसञ्ज्ञां च कल्पान्ते च महामुने ॥
व्यास उवाच । श्रूयतां भो मुनिश्रेष्ठा यथावद् अनुसंहृतिः ।
कल्पान्ते प्राकृते चैव प्रलये जायते यथा ॥
अहोरात्रं पितृणां तु मासोऽब्दं त्रिदिवौकसाम् ।
चतुर्युगसहस्रे तु ब्रह्मणोऽहर्द्विजोत्तमाः ॥
कृतं त्रेता द्वापरं च कलिश्चेति चतुर्युगम् ।
दैवैर्वर्षसहस्रैस्तु तद् द्वादशाभिरुच्यते ॥
चतुर्युगाण्यशेषाणि सदृशानि स्वरूपतः ।
आद्यं कृतयुगं प्रोक्तं मुनयोऽन्त्यं तथा कलिम् ॥
आद्ये कृतयुगे सर्गो ब्रह्मणा क्रियते यतः ।
क्रियते चोपसंहारस्तथान्तेऽपि कलौ युगे ॥
मुनय ऊचुः । कलेः स्वरूपं भगवन् विस्तराद् वक्तुमर्हसि ।
धर्मश्चतुष्पाद् भगवान् यस्मिन् वैकल्यम् ऋच्छति ॥
व्यास उवाच । कलिस्वरूपं भो विप्रा यत् पृच्छध्वं ममानघाः ।
निबोधध्वं समासेन वर्तते यन् महत्तरम् ॥
वर्णाश्रमाचारवती प्रवृत्तिर्न कलौ नृणाम् ।
न साम+ऋग्यजुर्वेद+ ।विनिष्पादनहैतुकी ॥
विवाहा न कलौ धर्मा न शिष्या गुरुसंस्थिताः ।
न पुत्रा धार्मिकाश्चैव न च वह्निक्रियाक्रमः ॥
यत्र तत्र कुले जातो बली सर्वेश्वरः कलौ ।
सर्वेभ्य एव वर्णेभ्यो नरः कन्योपजीवनः ॥
येन तेनैव योगेन द्विजातिर्दीक्षितः कलौ ।
यैव सैव च विप्रेन्द्राः प्रायश्चित्तक्रिया कलौ ॥
सर्वमेव कलौ शास्त्रं यस्य यद् वचनं द्विजाः ।
देवताश्च कलौ सर्वाः सर्वः सर्वस्य चाश्रमः ॥
उपवासस्तथायासो वित्तोत्सर्गस्तथा कलौ ।
धर्मो यथाभिरुचितैरनुष्ठानैरनुष्ठितः ॥
वित्तेन भविता पुंसां स्वल्पेनैव मदः कलौ ।
स्त्रीणां रूपमदश्चैव केशैरेव भविष्यति ॥
सुवर्णमणिरत्नादौ वस्त्रे चोपक्षयं गते ।
कलौ स्त्रियो भविष्यन्ति तदा केशैरलङ्कृताः ॥
परित्यक्ष्यन्ति भर्तारं वित्तहीनं तथा स्त्रियः ।
भर्ता भविष्यति कलौ वित्तवान् एव योषिताम् ॥
यो यो ददाति बहुलं स स स्वामी तदा नृणाम् ।
स्वामित्वहेतुसम्बन्धो भविताभिजनस्तदा ॥
गृहान्ता द्रव्यसङ्घाता द्रव्यान्ता च तथा मतिः ।
अर्थाश्चाथोपभोगान्ता भविष्यन्ति तदा कलौ ॥
स्त्रियः कलौ भविष्यन्ति स्वैरिण्यो ललितस्पृहाः ।
अन्यायावाप्तवित्तेषु पुरुषेषु स्पृहालवः ॥
अभ्यर्थितोऽपि सुहृदा स्वार्थहानिं तु मानवः ।
पणस्यार्धार्धमात्रेऽपि करिष्यति तदा द्विजाः ॥
सदा सपौरुषं चेतो भावि विप्र तदा कलौ ।
क्षीरप्रदानसम्बन्धि भाति गोषु च गौरवम् ॥
अनावृष्टिभयात् प्रायः प्रजाः क्षुद्भयकातराः ।
भविष्यन्ति तदा सर्वा गगनासक्तदृष्टयः ॥
मूलपर्णफलाहारास्तापसा इव मानवाः ।
आत्मानं घातयिष्यन्ति तदावृष्ट्याभिदुःखिताः ॥
दुर्भिक्षमेव सततं सदा क्लेशमनीश्वराः ।
प्राप्स्यन्ति व्याहतसुखं प्रमादान् मानवाः कलौ ॥
अस्नातभोजिनो नाग्नि+ ।देवतातिथिपूजनम् ।
करिष्यन्ति कलौ प्राप्ते न च पिण्डोदकक्रियाम् ॥
लोलुपा ह्रस्वदेहाश्च बह्वन्नादनतत्पराः ।
बहुप्रजाल्पभाग्याश्च भविष्यन्ति कलौ स्त्रियः ॥
उभाभ्यामथ पाणिभ्यां शिरःकण्डूयनं स्त्रियः ।
कुर्वत्यो गुरुभर्तृणामाज्ञां भेत्स्यन्त्यनावृताः ॥
स्वपोषणपराः क्रुद्धा देहसंस्कारवर्जिताः ।
परुषानृतभाषिण्यो भविष्यन्ति कलौ स्त्रियः ॥
दुःशीला दुष्टशीलेषु कुर्वत्यः सततं स्पृहाम् ।
असद्वृत्ता भविष्यन्ति पुरुषेषु कुलाङ्गनाः ॥
वेदादानं करिष्यन्ति वडवाश्च तथाव्रताः ।
गृहस्थाश्च न होष्यन्ति न दास्यन्त्युचितान्यपि ॥
भवेयुर्वनवासा वै ग्राम्याहारपरिग्रहाः ।
भिक्षवश्चापि पुत्रा हि स्नेहसम्बन्धयन्त्रकाः ॥
अरक्षितारो हर्तारः शुल्कव्याजेन पार्थिवाः ।
हारिणो जनवित्तानां सम्प्राप्ते च कलौ युगे ॥
यो योऽश्वरथनागाढ्यः स स राजा भविष्यति ।
यश्च यश्चाबलः सर्वः स स भृत्यः कलौ युगे ॥
वैश्याः कृषिवणिज्यादि सन्त्यज्य निजकर्म यत् ।
शूद्रवृत्त्या भविष्यन्ति कारुकर्मोपजीविनः ॥
भैक्ष्यव्रतास्तथा शूद्राः प्रव्रज्यालिङ्गिनोऽधमाः ।
पाखण्डसंश्रयां वृत्तिमाश्रयिष्यन्त्यसंस्कृताः ॥
दुर्भिक्षकरपीडाभिरतीवोपद्रुता जनाः ।
गोधूमान्नयवान्नाद्यान् देशान् यास्यन्ति दुःखिताः ॥
वेदमार्गे प्रलीने च पाखण्डाढ्ये ततो जने ।
अधर्मवृद्ध्या लोकानामल्पमायुर्भविष्यति ॥
अशास्त्रविहितं घोरं तप्यमानेषु वै तपः ।
नरेषु नृपदोषेण बालमृत्युर्भविष्यति ॥
भवित्री योषितां सूतिः पञ्चषट्सप्तवार्षिकी ।
नवाष्टदशवर्षाणां मनुष्याणां तथा कलौ ॥
पलितोद्गमश्च भविता तदा द्वादशवार्षिकः ।
न जीविष्यति वै कश्चित् कलौ वर्षाणि विंशतिम् ॥
अल्पप्रज्ञा वृथालिङ्गा दुष्टान्तःकरणाः कलौ ।
यतस्ततो विनश्यन्ति कालेनाल्पेन मानवाः ॥
यदा यदा हि पाखण्ड+ ।वृत्तिरत्रोपलक्ष्यते ।
तदा तदा कलेर्वृद्धिरनुमेया विचक्षणैः ॥
यदा यदा सतां हानिर्वेदमार्गानुसारिणाम् ।
तदा तदा कलेर्वृद्धिरनुमेया विचक्षणैः ॥
प्रारम्भाश्चावसीदन्ति यदा धर्मकृतां नृणाम् ।
तदानुमेयं प्राधान्यं कलेर्विप्रा विचक्षणैः ॥
यदा यदा न यज्ञानामीश्वरः पुरुषोत्तमः ।
इज्यते पुरुषैर्यज्ञैस्तदा ज्ञेयं कलेर्बलम् ॥
न प्रीतिर्वेदवादेषु पाखण्डेषु यदा रतिः ।
कलेर्वृद्धिस्तदा प्राज्ञैरनुमेया द्विजोत्तमाः ॥
कलौ जगत्पतिं विष्णुं सर्वस्रष्टारमीश्वरम् ।
नार्चयिष्यन्ति भो विप्राः पाखण्डोपहता नराः ॥
किं देवैः किं द्विजैर्वेदैः किं शौचेनाम्बुजल्पना ।
इत्येवं प्रलपिष्यन्ति पाखण्डोपहता नराः ॥
अल्पवृष्टिश्च पर्जन्यः स्वल्पं सस्यफलं तथा ।
फलं तथाल्पसारं च विप्राः प्राप्ते कलौ युगे ॥
जानुप्रायाणि वस्त्राणि शमीप्राया महीरुहाः ।
शूद्रप्रायास्तथा वर्णा भविष्यन्ति कलौ युगे ॥
अणुप्रायाणि धान्यानि आजप्रायं तथा पयः ।
भविष्यति कलौ प्राप्त औशीरं चानुलेपनम् ॥
श्वश्रूश्वशुरभूयिष्ठा गुरवश्च नृणां कलौ ।
शालाद्याहारिभार्याश्च सुहृदो मुनिसत्तमाः ॥
कस्य माता पिता कस्य यदा कर्मात्मकः पुमान् ।
इति चोदाहरिष्यन्ति श्वशुरानुगता नराः ॥
वाङ्मनःकायजैर्दोषैरभिभूताः पुनः पुनः ।
नराः पापान्यनुदिनं करिष्यन्त्यल्पमेधसः ॥
निःसत्यानामशौचानां निर्ह्रीकाणां तथा द्विजाः ।
यद् यद् दुःखाय तत् सर्वं कलिकाले भविष्यति ॥
निःस्वाध्यायवषट्कारे स्वधास्वाहाविवर्जिते ।
तदा प्रविरलो विप्रः कश्चिल्लोके भविष्यति ॥
तत्राल्पेनैव कालेन पुण्यस्कन्धमनुत्तमम् ।
करोति यः कृतयुगे क्रियते तपसा हि यः ॥
मुनय ऊचुः । कस्मिन् कालेऽल्पको धर्मो ददाति सुमहाफलम् ।
वक्तुमर्हस्यशेषेण श्रोतुं वाञ्छा प्रवर्तते ॥
व्यास उवाच । धन्ये कलौ भवेद् विप्रास्त्वल्पक्लेशैर्महत् फलम् ।
तथा भवेतां स्त्रीशूद्रौ धन्यौ चान्यन् निबोधत ॥
यत् कृते दशभिर्वर्षैस्त्रेतायां हायनेन तत् ।
द्वापरे तच्च मासेन अहोरात्रेण तत् कलौ ॥
तपसो ब्रह्मचर्यस्य जपादेश्च फलं द्विजाः ।
प्राप्नोति पुरुषस्तेन कलौ साध्विति भाषितुम् ॥
ध्यायन् कृते यजन् यज्ञैस्त्रेतायां द्वापरेऽर्चयन् ।
यद् आप्नोति तद् आप्नोति कलौ सङ्कीर्त्य केशवम् ॥
धर्मोत्कर्षमतीवात्र प्राप्नोति पुरुषः कलौ ।
स्वल्पायासेन धर्मज्ञास्तेन तुष्टोऽस्म्यहं कलौ ॥
व्रतचर्यापरैर्ग्राह्या वेदाः पूर्वं द्विजातिभिः ।
ततस्तु धर्मसम्प्राप्तैर्यष्टव्यं विधिवद् धनैः ॥
वृथा कथा वृथा भोज्यं वृथा स्वं च द्विजन्मनाम् ।
पतनाय तथा भाव्यं तैस्तु संयतिभिः सह ॥
असम्यक्करणे दोषास्तेषां सर्वेषु वस्तुषु ।
भोज्यपेयादिकं चैषां नेच्छाप्राप्तिकरं द्विजाः ॥
पारतन्त्र्यात् समस्तेषु तेषां कार्येषु वै ततः ।
लोकान् क्लेशेन महता यजन्ति विनयान्विताः ॥
द्विजशुश्रूषणेनैव पाकयज्ञाधिकारवान् ।
निजं जयति वै लोकं शूद्रो धन्यतरस्ततः ॥
भक्ष्याभक्ष्येषु नाशास्ति येषां पापेषु वा यतः ।
नियमो मुनिशार्दूलास्तेनासौ साध्वितीरितम् ॥
स्वधर्मस्याविरोधेन नरैर्लभ्यं धनं सदा ।
प्रतिपादनीयं पात्रेषु यष्टव्यं च यथाविधि ॥
तस्यार्जने महान् क्लेशः पालनेन द्विजोत्तमाः ।
तथा सद्विनियोगाय विज्ञेयं गहनं नृणाम् ॥
एभिरन्यैस्तथा क्लेशैः पुरुषा द्विजसत्तमाः ।
निजाञ् जयन्ति वै लोकान् प्राजापत्यादिकान् क्रमात् ॥
योषिच्छुश्रूषणाद् भर्तुः कर्मणा मनसा गिरा ।
एतद् विषयमाप्नोति तत्सालोक्यं यतो द्विजाः ॥
नातिक्लेशेन महता तान् एव पुरुषो यथा ।
तृतीयं व्याहृतं तेन मया साध्विति योषितः ॥
एतद् वः कथितं विप्रा यन्निमित्तमिहागताः ।
तत् पृच्छध्वं यथाकाममहं वक्ष्यामि वः स्फुटम् ॥
अल्पेनैव प्रयत्नेन धर्मः सिध्यति वै कलौ ।
नरैरात्मगुणाम्भोभिः क्षालिताखिलकिल्बिषैः ॥
शूद्रैश्च द्विजशुश्रूषा+ ।तत्परैर्मुनिसत्तमाः ।
तथा स्त्रीभिरनायासात् पतिशुश्रूषयैव हि ॥
ततस्त्रितयमप्येतन् मम धन्यतमं मतम् ।
धर्मसंराधने क्लेशो द्विजातीनां कृतादिषु ॥
तथा स्वल्पेन तपसा सिद्धिं यास्यन्ति मानवाः ।
धन्या धर्मं चरिष्यन्ति युगान्ते मुनिसत्तमाः ॥
भवद्भिर्यद् अभिप्रेतं तद् एतत् कथितं मया ।
अपृष्टेनापि धर्मज्ञाः किमन्यत् क्रियतां द्विजाः ॥
मुनय ऊचुः । आसन्नं विप्रकृष्टं वा यदि कालं न विद्महे ।
ततो द्वापरविध्वंसं युगान्तं स्पृहयामहे ॥
प्राप्ता वयं हि तत् कालमनया धर्मतृष्णया ।
आदद्याम परं धर्मं सुखमल्पेन कर्मणा ॥
सन्त्रासोद्वेगजननं युगान्तं समुपस्थितम् ।
प्रनष्टधर्मं धर्मज्ञ निमित्तैर्वक्तुमर्हसि ॥
व्यास उवाच । अरक्षितारो हर्तारो बलिभागस्य पार्थिवाः ।
युगान्ते प्रभविष्यन्ति स्वरक्षणपरायणाः ॥
अक्षत्रियाश्च राजानो विप्राः शूद्रोपजीविनः ।
शूद्राश्च ब्राह्मणाचारा भविष्यन्ति युगक्षये ॥
श्रोत्रियाः काण्डपृष्ठाश्च निष्कर्माणि हवींषि च ।
एकपङ्क्त्यामशिष्यन्ति युगान्ते मुनिसत्तमाः ॥
अशिष्टवन्तोऽर्थपरा नरा मद्यामिषप्रियाः ।
मित्रभार्यां भजिष्यन्ति युगान्ते पुरुषाधमाः ॥
राजवृत्तिस्थिताश्चौरा राजानश्चौरशीलिनः ।
भृत्या ह्यनिर्दिष्टभुजो भविष्यन्ति युगक्षये ॥
धनानि श्लाघनीयानि सतां वृत्तमपूजितम् ।
अकुत्सना च पतिते भविष्यति युगक्षये ॥
प्रनष्टनासाः पुरुषा मुक्तकेशा विरूपिणः ।
ऊनषोडशवर्षाश्च प्रसोष्यन्ति तथा स्त्रियः ॥
अट्टशूला जनपदाः शिवशूलाश्चतुष्पथाः ।
प्रमदाः केशशूलाश्च भविष्यन्ति युगक्षये ॥
सर्वे ब्रह्म वदिष्यन्ति द्विजा वाजसनेयिकाः ।
शूद्राभा वादिनश्चैव ब्राह्मणाश्चान्त्यवासिनः ॥
शुक्लदन्ता जिताक्षाश्च मुण्डाः काषायवाससः ।
शूद्रा धर्मं वदिष्यन्ति शाठ्यबुद्ध्योपजीविनः ॥
श्वापदप्रचुरत्वं च गवां चैव परिक्षयः ।
साधूनां परिवृत्तिश्च विद्याद् अन्तगते युगे ॥
अन्त्या मध्ये निवत्स्यन्ति मध्याश्चान्तनिवासिनः ।
निर्ह्रीकाश्च प्रजाः सर्वा नष्टास्तत्र युगक्षये ॥
तपोयज्ञफलानां च विक्रेतारो द्विजोत्तमाः ।
ऋतवो विपरीताश्च भविष्यन्ति युगक्षये ॥
तथा द्विहायना दम्याः कलौ लाङ्गलधारिणः ।
चित्रवर्षी च पर्जन्यो युगे क्षीणे भविष्यति ॥
सर्वे शूरकुले जाताः क्षमानाथा भवन्ति हि ।
यथा निम्नाः प्रजाः सर्वा भविष्यन्ति युगक्षये ॥
पितृदेयानि दत्तानि भविष्यन्ति तथा सुताः ।
न च धर्मं चरिष्यन्ति मानवा निर्गते युगे ॥
ऊषरा बहुला भूमिः पन्थानस्तस्करावृताः ।
सर्वे वाणिकाश्चैव भविष्यन्ति युगक्षये ॥
पितृदायाददत्तानि विभजन्ति तथा सुताः ।
हरणे यत्नवन्तोऽपि लोभादिभिर्विरोधिनः ॥
सौकुमार्ये तथा रूपे रत्ने चोपक्षयं गते ।
भविष्यन्ति युगस्यान्ते नार्यः केशैरलङ्कृताः ॥
निर्वीर्यस्य रतिस्तत्र गृहस्थस्य भविष्यति ।
युगान्ते समनुप्राप्ते नान्या भार्यासमा रतिः ॥
कुशीलानार्यभूयिष्ठा वृथारूपसमन्विताः ।
पुरुषाल्पं बहुस्त्रीकं तद् युगान्तस्य लक्षणम् ॥
बहुयाचनको लोको न दास्यति परस्परम् ।
राजचौराग्निदण्डादि+ ।क्षीणः क्षयमुपैष्यति ॥
अफलानि च सस्यानि तरुणा वृद्धशीलिनः ।
अशीलाः सुखिनो लोके भविष्यन्ति युगक्षये ॥
वर्षासु परुषा वाता नीचाः शर्करवर्षिणः ।
सन्दिग्धः परलोकश्च भविष्यति युगक्षये ॥
वैश्या इव च राजन्या धनधान्योपजीविनः ।
युगापक्रमणे पूर्वं भविष्यन्ति न बान्धवाः ॥
अप्रवृत्ताः प्रपश्यन्ति समयाः शपथास्तथा ।
ऋणं सविनयभ्रंशं युगे क्षीणे भविष्यति ॥
भविष्यत्यफलो हर्षः क्रोधश्च सफलो नृणाम् ।
अजाश्चापि निरोत्स्यन्ति पयसोऽर्थे युगक्षये ॥
अशास्त्रविहितो यज्ञ एवमेव भविष्यति ।
अप्रमाणं करिष्यन्ति नराः पण्डितमानिनः ॥
शास्त्रोक्तस्याप्रवक्तारो भविष्यन्ति न संशयः ।
सर्वः सर्वं विजानाति वृद्धान् अनुपसेव्य वै ॥
न कश्चिद् अकविर्नाम युगान्ते समुपस्थिते ।
नक्षत्राणि वियोगानि न कर्मस्था द्विजातयः ॥
चौरप्रायाश्च राजानो युगान्ते समुपस्थिते ।
कुण्डीवृषा नैकृतिकाः सुरापा ब्रह्मवादिनः ॥
अश्वमेधेन यक्ष्यन्ते युगान्ते द्विजसत्तमाः ।
याजयिष्यन्त्ययाज्यांस्तु तथाभक्ष्यस्य भक्षिणः ॥
ब्राह्मणा धनतृष्णार्ता युगान्ते समुपस्थिते ।
भोःशब्दमभिधास्यन्ति न च कश्चित् पठिष्यति ॥
एकशङ्खास्तथा नार्यो गवेधुकपिनद्धकाः ।
नक्षत्राणि विवर्णानि विपरिता दिशो दश ॥
सन्ध्यारागो विदग्धाङ्गो भविष्यति युगक्षये ।
प्रेषयन्ति पितृन् पुत्रा वधूः श्वश्रूः स्वकर्मसु ॥
युगेष्वेवं निवत्स्यन्ति प्रमदाश्च नरास्तथा ।
अकृत्वाग्राणि भोक्ष्यन्ति द्विजाश्चैवाहुताग्नयः ॥
भिक्षां बलिमदत्त्वा च भोक्ष्यन्ति पुरुषाः स्वयम् ।
वञ्चयित्वा पतीन् सुप्तान् गमिष्यन्ति स्त्रियोऽन्यतः ॥
न व्याधितान् नाप्यरूपान् नोद्यतान् नाप्यसूयकान् ।
कृते न प्रतिकर्ता च युगे क्षीणे भविष्यति ॥
मुनय ऊचुः । एवं विलम्बिते धर्मे मानुषाः करपीडिताः ।
कुत्र देशे निवत्स्यन्ति किमाहारविहारिणः ॥
किङ्कर्माणः किमीहन्तः किम्प्रमाणाः किमायुषः ।
कां च काष्ठां समासाद्य प्रपत्स्यन्ति कृतं युगम् ॥
व्यास उवाच । अत ऊर्ध्वं च्युते धर्मे गुणहीनाः प्रजास्तथा ।
शीलव्यसनमासाद्य प्राप्स्यन्ति ह्रासमायुषः ॥
आयुर्हान्या बलग्नानिर्बलग्नान्या विवर्णता ।
वैवर्ण्याद् व्याधिसम्पीडा निर्वेदो व्याधिपीडनात् ॥
निर्वेदाद् आत्मसम्बोधः सम्बोधाद् धर्मशीलता ।
एवं गत्वा परां काष्ठां प्रपत्स्यन्ति कृतं युगम् ॥
उद्देशतो धर्मशीलाः केचिन् मध्यस्थतां गताः ।
किन्धर्मशीलाः केचित् तु केचिद् अत्र कुतूहलाः ॥
प्रत्यक्षमनुमानं च प्रमाणमिति निश्चिताः ।
अप्रमाणं करिष्यन्ति सर्वमित्यपरे जनाः ॥
नास्तिक्यपरताश्चापि केचिद् धर्मविलोपकाः ।
भविष्यन्ति नरा मूढा द्विजाः पण्डितमानिनः ॥
तदात्वमात्रश्रद्धेया शास्त्रज्ञानबहिष्कृताः ।
दाम्भिकास्ते भविष्यन्ति नरा ज्ञानविलोपिताः ॥
तथा विलुलिते धर्मे जनाः श्रेष्ठपुरस्कृताः ।
शुभान् समाचरिष्यन्ति दानशीलपरायणाः ॥
सर्वभक्षाः स्वयङ्गुप्ता निर्घृणा निरपत्रपाः ।
भविष्यन्ति तदा लोके तत् कषायस्य लक्षणम् ॥
कषायोपप्लवे काले ज्ञाननिष्ठाप्रणाशने ।
सिद्धिमल्पेन कालेन प्राप्स्यन्ति निरुपस्कृताः ॥
विप्राणां शाश्वतीं वृत्तिं यदा वर्णावरे जनाः ।
संश्रयिष्यन्ति भो विप्रास्तत् कषायस्य लक्षणम् ॥
महायुद्धं महावर्षं महावातं महातपः ।
भविष्यति युगे क्षीणे तत् कषायस्य लक्षणम् ॥
विप्ररूपेण यक्षांसि राजानः कर्णवेदिनः ।
पृथिवीमुपभोक्ष्यन्ति युगान्ते समुपस्थिते ॥
निःस्वाध्यायवषट्काराः कुनेतारोऽभिमानिनः ।
क्रव्यादा ब्रह्मरूपेण सर्वभक्ष्या वृथाव्रताः ॥
मूर्खाश्चार्थपरा लुब्धाः क्षुद्राः क्षुद्रपरिच्छदाः ।
व्यवहारोपवृत्ताश्च च्युता धर्माश्च शाश्वतात् ॥
हर्तारः पररत्नानां परदारप्रधर्षकाः ।
कामात्मानो दुरात्मानः सोपधाः प्रियसाहसाः ॥
तेषु प्रभवमाणेषु जनेष्वपि च सर्वशः ।
अभाविनो भविष्यन्ति मुनयो बहुरूपिणः ॥
कलौ युगे समुत्पन्नाः प्रधानपुरुषाश्च ये ।
कथायोगेन तान् सर्वान् पूजयिष्यन्ति मानवाः ॥
सस्यचौरा भविष्यन्ति तथा चैलापहारिणः ।
भोक्ष्यभोज्यहराश्चैव करण्डानां च हारिणः ॥
चौराश्चौरस्य हर्तारो हन्ता हन्तुर्भविष्यति ।
चौरैश्चौरक्षये चापि कृते क्षेमं भविष्यति ॥
निःसारे क्षुभिते काले निष्क्रिये संव्यवस्थिते ।
नरा वनं श्रयिष्यन्ति करभारप्रपीडिताः ॥
यज्ञकर्मण्युपरते रक्षांसि श्वापदानि च ।
कीटमूषिकसर्पाश्च धर्षयिष्यन्ति मानवान् ॥
क्षेमं सुभिक्षमारोग्यं सामग्र्यं चैव बन्धुषु ।
उद्देशेषु नराः श्रेष्ठा भविष्यन्ति युगक्षये ॥
स्वयम्पालाः स्वयं चौराः प्लवसम्भारसम्भृताः ।
मण्डलैः सम्भविष्यन्ति देशे देशे पृथक् पृथक् ॥
स्वदेशेभ्यः परिभ्रष्टा निःसाराः सह बन्धुभिः ।
नराः सर्वे भविष्यन्ति तदा कालपरिक्षयात् ॥
ततः सर्वे समादाय कुमारान् प्रद्रुता भयात् ।
कौशिकीं सन्तरिष्यन्ति नराः क्षुद्भयपीडिताः ॥
अङ्गान् वङ्गान् कलिङ्गांश्च काश्मीरान् अथ कोशलान् ।
ऋषिकान्तगिरिद्रोणीः संश्रयिष्यन्ति मानवाः ॥
कृत्स्नं च हिमवत्पार्श्वं कूलं च लवणाम्भसः ।
विविधं जीर्णपत्त्रं च वल्कलान्यजिनानि च ॥
स्वयं कृत्वा निवत्स्यन्ति तस्मिन् भूते युगक्षये ।
अरण्येषु च वत्स्यन्ति नरा म्लेच्छगणैः सह ॥
नैव शून्या नवारण्या भविष्यति वसुन्धरा ।
अगोप्तारश्च गोप्तारो भविष्यन्ति नराधिपाः ॥
मृगैर्मत्स्यैर्विहङ्गैश्च श्वापदैः सर्पकीटकैः ।
मधुशाकफलैर्मूलैर्वर्तयिष्यन्ति मानवाः ॥
शीर्णपर्णफलाहारा वल्कलान्यजिनानि च ।
स्वयं कृत्वा निवत्स्यन्ति यथा मुनिजनस्तथा ॥
बीजानामकृतस्नेहा आहताः काष्ठशङ्कुभिः ।
अजैडकं खरोष्ट्रं च पालयिष्यन्ति नित्यशः ॥
नदीस्रोतांसि रोत्स्यन्ति तोयार्थं कूलमाश्रिताः ।
पक्वान्नव्यवहारेण विपणन्तः परस्परम् ॥
तनूरुहैर्यथाजातैः समलान्तरसम्भृतैः ।
बह्वपत्याः प्रजाहीनाः कुलशीलविवर्जिताः ॥
एवं भविष्यन्ति तदा नराश्चाधर्मजीविनः ।
हीना हीनं तथा धर्मं प्रजा समनुवत्स्यति ॥
आयुस्तत्र च मर्त्यानां परं त्रिंशद् भविष्यति ।
दुर्बला विषयग्लाना जराशोकैरभिप्लुताः ॥
भविष्यन्ति तदा तेषां रोगैरिन्द्रियसङ्क्षयः ।
आयुःप्रत्ययसंरोधाद् विषयाद् उपरंस्यते ॥
शुश्रूषवो भविष्यन्ति साधूनां दर्शने रताः ।
सत्यं च प्रतिपत्स्यन्ति व्यवहारोपसङ्क्षयात् ॥
भविष्यन्ति च कामानामलाभाद् धर्मशीलिनः ।
करिष्यन्ति च संस्कारं स्वयं च क्षयपीडिताः ॥
एवं शुश्रूषवो दाने सत्ये प्राण्यभिरक्षणे ।
ततः पादप्रवृत्ते तु धर्मे श्रेयो निपत्स्यते ॥
तेषां लब्धानुमानानां गुणेषु परिवर्तताम् ।
स्वादु किं त्विति विज्ञाय धर्म एव च दृश्यते ॥
यथा हानिक्रमं प्राप्तास्तथा ऋद्धिक्रमं गताः ।
प्रगृहीते ततो धर्मे प्रपश्यन्ति कृतं युगम् ॥
साधुवृत्तिः कृतयुगे कषाये हानिरुच्यते ।
एक एव तु कालोऽयं हीनवर्णो यथा शशी ॥
छन्नश्च तमसा सोमो यथा कलियुगं तथा ।
मुक्तश्च तमसा सोम एवं कृतयुगं च तत् ॥
अर्थवादः परं ब्रह्म वेदार्थ इति तं विदुः ।
अविविक्तमविज्ञातं दायाद्यमिह धार्यते ॥
इष्टवादस्तपो नाम तपो हि स्थविरीकृतः ।
गुणैः कर्माभिनिर्वृत्तिर्गुणाः शुध्यन्ति कर्मणा ॥
आशीस्तु पुरुषं दृष्ट्वा देशकालानुवर्तिनी ।
युगे युगे यथाकालम् ऋषिभिः समुदाहृता ॥
धर्मार्थकाममोक्षाणां देवानां च प्रतिक्रिया ।
आशिषश्च शिवाः पुण्यास्तथैवायुर्युगे युगे ॥
तथा युगानां परिवर्तनानि ।
चिरप्रवृत्तानि विधिस्वभावात् ।
क्षणं न सन्तिष्ठति जीवलोकः ।
क्षयोदयाभ्यां परिवर्तमानः ॥
व्यास उवाच । सर्वेषामेव भूतानां त्रिविधः प्रतिसञ्चरः ।
नैमित्तिकः प्राकृतिकस्तथैवात्यन्तिको मतः ॥
ब्राह्मो नैमित्तिकस्तेषां कल्पान्ते प्रतिसञ्चरः ।
आत्यन्तिको वै मोक्षश्च प्राकृतो द्विपरार्धिकः ॥
मुनय ऊचुः । परार्धसङ्ख्यां भगवंस्त्वमाचक्ष्व यथोदिताम् ।
द्विगुणीकृतयज्ज्ञेयः प्राकृतः प्रतिसञ्चरः ॥
व्यास उवाच । स्थानात् स्थानं दशगुणमेकैकं गण्यते द्विजाः ।
ततोऽष्टादशमे भागे परार्धमभिधीयते ॥
परार्धं द्विगुणं यत् तु प्राकृतः स लयो द्विजाः ।
तदाव्यक्तेऽखिलं व्यक्तं सहेतौ लयमेति वै ॥
निमेषो मानुषो योऽयं मात्रामात्रप्रमाणतः ।
तैः पञ्चदशभिः काष्ठा त्रिंशत् काष्ठास्तथा कला ॥
नाडिका तु प्रमाणेन कला च दश पञ्च च ।
उन्मानेनाम्भसः सा तु पलान्यर्धत्रयोदश ॥
हेममाषैः कृतच्छिद्रा चतुर्भिश्चतुरङ्गुलैः ।
मागधेन प्रमाणेन जलप्रस्थस्तु स स्मृतः ॥
नाडिकाभ्यामथ द्वाभ्यां मुहूर्तो द्विजसत्तमाः ।
अहोरात्रं मुहूर्तास्तु त्रिंशन् मासो दिनैस्तथा ॥
मासैर्द्वादशभिर्वर्षमहोरात्रं तु तद् दिवि ।
त्रिभिर्वर्षशतैर्वर्षं षष्ट्या चैवासुरद्विषाम् ॥
तैस्तु द्वादशसाहस्रैश्चतुर्युगमुदाहृतम् ।
चतुर्युगसहस्रं तु कथ्यते ब्रह्मणो दिनम् ॥
स कल्पस्तत्र मनवश्चतुर्दश द्विजोत्तमाः ।
तदन्ते चैव भो विप्रा ब्रह्मनैमित्तिको लयः ॥
तस्य स्वरूपमत्युग्रं द्विजेन्द्रा गदतो मम ।
शृणुध्वं प्राकृतं भूयस्ततो वक्ष्याम्यहं लयम् ॥
चतुर्युगसहस्रान्ते क्षीणप्राये महीतले ।
अनावृष्टिरतीवोग्रा जायते शतवार्षिकी ॥
ततो यान्यल्पसाराणि तानि सत्त्वान्यनेकशः ।
क्षयं यान्ति मुनिश्रेष्ठाः पार्थिवान्यतिपीडनात् ॥
ततः स भगवान् कृष्णो रुद्ररूपी तथाव्ययः ।
क्षयाय यतते कर्तुमात्मस्थाः सकलाः प्रजाः ॥
ततः स भगवान् विष्णुर्भानोः सप्तसु रश्मिषु ।
स्थितः पिबत्यशेषाणि जलानि मुनिसत्तमाः ॥
पीत्वाम्भांसि समस्तानि प्राणिभूतगतानि वै ।
शोषं नयति भो विप्राः समस्तं पृथिवीतलम् ॥
समुद्रान् सरितः शैलाञ् शैलप्रस्रवणानि च ।
पातालेषु च यत् तोयं तत् सर्वं नयति क्षयम् ॥
ततस्तस्याप्यभावेन तोयाहारोपबृंहिताः ।
सहस्ररश्मयः सप्त जायन्ते तत्र भास्कराः ॥
अधश्चोर्ध्वं च ते दीप्तास्ततः सप्त दिवाकराः ।
दहन्त्यशेषं त्रैलोक्यं सपातालतलं द्विजाः ॥
दह्यमानं तु तैर्दीप्तैस्त्रैलोक्यं दीप्तभास्करैः ।
साद्रिनगार्णवाभोगं निःस्नेहमभिजायते ॥
ततो निर्दग्धवृक्षाम्बु त्रैलोक्यमखिलं द्विजाः ।
भवत्येषा च वसुधा कूर्मपृष्ठोपमाकृतिः ॥
ततः कालाग्निरुद्रोऽसौ भूतसर्गहरो हरः ।
शेषाहिश्वाससन्तापात् पातालानि दहत्यधः ॥
पातालानि समस्तानि स दग्ध्वा ज्वलनो महान् ।
भूमिमभ्येत्य सकलं दग्ध्वा तु वसुधातलम् ॥
भुवो लोकं ततः सर्वं स्वर्गलोकं च दारुणः ।
ज्वालामालामहावर्तस्तत्रैव परिवर्तते ॥
अम्बरीषमिवाभाति त्रैलोक्यमखिलं तदा ।
ज्वालावर्तपरीवारमुपक्षीणबलास्ततः ॥
ततस्तापपरीतास्तु लोकद्वयनिवासिनः ।
हृतावकाशा गच्छन्ति महर्लोकं द्विजास्तदा ॥
तस्माद् अपि महाताप+ ।तप्ता लोकास्ततः परम् ।
गच्छन्ति जनलोकं ते दशावृत्या परैषिणः ॥
ततो दग्ध्वा जगत् सर्वं रुद्ररूपी जनार्दनः ।
मुखनिःश्वासजान् मेघान् करोति मुनिसत्तमाः ॥
ततो गजकुलप्रख्यास्तडिद्वन्तो निनादिनः ।
उत्तिष्ठन्ति तदा व्योम्नि घोराः संवर्तका घनाः ॥
केचिद् अञ्जनसङ्काशाः केचित् कुमुदसंनिभाः ।
धूमवर्णा घनाः केचित् केचित् पीताः पयोधराः ॥
केचिद् धरिद्रावर्णाभा लाक्षारसनिभास्तथा ।
केचिद् वैदूर्यसङ्काशा इन्द्रनीलनिभास्तथा ॥
शङ्खकुन्दनिभाश्चान्ये जातीकुन्दनिभास्तथा ।
इन्द्रगोपनिभाः केचिन् मनःशिलानिभास्तथा ॥
पद्मपत्त्रनिभाः केचिद् उत्तिष्ठन्ति घनाघनाः ।
केचित् पुरवराकाराः केचित् पर्वतसंनिभाः ॥
कूटागारनिभाश्चान्ये केचित् स्थलनिभा घनाः ।
महाकाया महारावा पूरयन्ति नभस्तलम् ॥
वर्षन्तस्ते महासारास्तमग्निमतिभैरवम् ।
शमयन्त्यखिलं विप्रास्त्रैलोक्यान्तरविस्तृतम् ॥
नष्टे चाग्नौ शतं तेऽपि वर्षाणामधिकं घनाः ।
प्लावयन्तो जगत् सर्वं वर्षन्ति मुनिसत्तमाः ॥
धाराभिरक्षमात्राभिः प्लावयित्वाखिलां भुवम् ।
भुवो लोकं तथैवोर्ध्वं प्लावयन्ति दिवं द्विजाः ॥
अन्धकारीकृते लोके नष्टे स्थावरजङ्गमे ।
वर्षन्ति ते महामेघा वर्षाणामधिकं शतम् ॥
व्यास उवाच । सप्तर्षिस्थानमाक्रम्य स्थितेऽम्भसि द्विजोत्तमाः ।
एकार्णवं भवत्येतत् त्रैलोक्यमखिलं ततः ॥
अथ निःश्वासजो विष्णोर्वायुस्ताञ् जलदांस्ततः ।
नाशं नयति भो विप्रा वर्षाणामधिकं शतम् ॥
सर्वभूतमयोऽचिन्त्यो भगवान् भूतभावनः ।
अनादिरादिर्विश्वस्य पीत्वा वायुमशेषतः ॥
एकार्णवे ततस्तस्मिञ् शेषशय्यास्थितः प्रभुः ।
ब्रह्मरूपधरः शेते भगवान् आदिकृद् धरिः ॥
जनलोकगतैः सिद्धैः सनकाद्यैरभिष्टुतः ।
ब्रह्मलोकगतैश्चैव चिन्त्यमानो मुमुक्षुभिः ॥
आत्ममायामयीं दिव्यां योगनिद्रां समास्थितः ।
आत्मानं वासुदेवाख्यं चिन्तयन् परमेश्वरः ॥
एष नैमित्तिको नाम विप्रेन्द्राः प्रतिसञ्चरः ।
निमित्तं तत्र यच्छेते ब्रह्मरूपधरो हरिः ॥
यदा जागर्ति सर्वात्मा स तदा चेष्टते जगत् ।
निमीलत्येतद् अखिलं मायाशय्याशयेऽच्युते ॥
पद्मयोनेर्दिनं यत् तु चतुर्युगसहस्रवत् ।
एकार्णवकृते लोके तावती रात्रिरुच्यते ॥
ततः प्रबुद्धो रात्र्यन्ते पुनः सृष्टिं करोत्यजः ।
ब्रह्मस्वरूपधृग् विष्णुर्यथा वः कथितं पुरा ॥
इत्येष कल्पसंहारो अन्तरप्रलयो द्विजाः ।
नैमित्तिको वः कथितः शृणुध्वं प्राकृतं परम् ॥
अवृष्ट्यग्न्यादिभिः सम्यक् कृते शय्यालये द्विजाः ।
समस्तेष्वेव लोकेषु पातालेष्वखिलेषु च ॥
महदादेर्विकारस्य विशेषात् तत्र सङ्क्षये ।
कृष्णेच्छाकारिते तस्मिन् प्रवृत्ते प्रतिसञ्चरे ॥
आपो ग्रसन्ति वै पूर्वं भूमेर्गन्धादिकं गुणम् ।
आत्तगन्धा ततो भूमिः प्रलयाय प्रकल्पते ॥
प्रनष्टे गन्धतन्मात्रे भवत्युर्वी जलात्मिका ।
आपस्तदा प्रवृत्तास्तु वेगवत्यो महास्वनाः ॥
सर्वमापूरयन्तीदं तिष्ठन्ति विचरन्ति च ।
सलिलेनैवोर्मिमता लोकालोकः समन्ततः ॥
अपामपि गुणो यस्तु ज्योतिषा पीयते तु सः ।
नश्यन्त्यापः सुतप्ताश्च रसतन्मात्रसङ्क्षयात् ॥
ततश्चापोऽमृतरसा ज्योतिष्ट्वं प्राप्नुवन्ति वै ।
अग्न्यवस्थे तु सलिले तेजसा सर्वतो वृते ॥
स चाग्निः सर्वतो व्याप्य आदत्ते तज्जलं तदा ।
सर्वमापूर्यतो चाभिस्तदा जगद् इदं शनैः ॥
अर्चिभिः सन्तते तस्मिंस्तिर्यग् ऊर्ध्वमधस्तथा ।
ज्योतिषोऽपि परं रूपं वायुरत्ति प्रभाकरम् ॥
प्रलीने च ततस्तस्मिन् वायुभूतेऽखिलात्मके ।
प्रनष्टे रूपतन्मात्रे कृतरूपो विभावसुः ॥
प्रशाम्यति तदा ज्योतिर्वायुर्दोधूयते महान् ।
निरालोके तदा लोके वायुसंस्थे च तेजसि ॥
ततः प्रलयमासाद्य वायुसम्भवमात्मनः ।
ऊर्ध्वं च वायुस्तिर्यक् च दोधवीति दिशो दश ॥
वायोस्त्वपि गुणं स्पर्शमाकाशं ग्रसते ततः ।
प्रशाम्यति तदा वायुः खं तु तिष्ठत्यनावृतम् ॥
अरूपमरसस्पर्शमगन्धवद् अमूर्तिमत् ।
सर्वमापूरयच्चैव सुमहत् तत् प्रकाशते ॥
परिमण्डलतस्तत् तु आकाशं शब्दलक्षणम् ।
शब्दमात्रं तथाकाशं सर्वमावृत्य तिष्ठति ॥
ततः शब्दगुणं तस्य भूतादिर्ग्रसते पुनः ।
भूतेन्द्रियेषु युगपद् भूतादौ संस्थितेषु वै ॥
अभिमानात्मको ह्येष भूतादिस्तामसः स्मृतः ।
भूतादिं ग्रसते चापि महाबुद्धिर्विचक्षणा ॥
उर्वी महांश्च जगतः प्रान्तेऽन्तर्बाह्यतस्तथा ।
एवं सप्त महाबुद्धिः क्रमात् प्रकृतयस्तथा ॥
प्रत्याहारैस्तु ताः सर्वाः प्रविशन्ति परस्परम् ।
येनेदमावृतं सर्वमण्डमप्सु प्रलीयते ॥
सप्तद्वीपसमुद्रान्तं सप्तलोकं सपर्वतम् ।
उदकावरणं ह्यत्र ज्योतिषा पीयते तु तत् ॥
ज्योतिर्वायौ लयं याति यात्याकाशे समीरणः ।
आकाशं चैव भूतादिर्ग्रसते तं तथा महान् ॥
महान्तमेभिः सहितं प्रकृतिर्ग्रसते द्विजाः ।
गुणसाम्यमनुद्रिक्तमन्यूनं च द्विजोत्तमाः ॥
प्रोच्यते प्रकृतिर्हेतुः प्रधानं कारणं परम् ।
इत्येषा प्रकृतिः सर्वा व्यक्ताव्यक्तस्वरूपिणी ॥
व्यक्तस्वरूपमव्यक्ते तस्यां विप्राः प्रलीयते ।
एकः शुद्धोऽक्षरो नित्यः सर्वव्यापी तथा पुनः ॥
सोऽप्यंशः सर्वभूतस्य द्विजेन्द्राः परमात्मनः ।
नश्यन्ति सर्वा यत्रापि नामजात्यादिकल्पनाः ॥
सत्तामात्रात्मके ज्ञेये ज्ञानात्मन्यात्मनः परे ।
स ब्रह्म तत् परं धाम परमात्मा परेश्वरः ॥
स विष्णुः सर्वमेवेदं यतो नावर्तते पुनः ।
प्रकृतिर्या मयाख्याता व्यक्ताव्यक्तस्वरूपिणी ॥
पुरुषश्चाप्युभावेतौ लीयेते परमात्मनि ।
परमात्मा च सर्वेषामाधारः परमेश्वरः ॥
विष्णुनाम्ना स वेदेषु वेदान्तेषु च गीयते ।
प्रवृत्तं च निवृत्तं च द्विविधं कर्म वैदिकम् ॥
ताभ्यामुभाभ्यां पुरुषैर्यज्ञमूर्तिः स इज्यते ।
ऋग्यजुःसामभिर्मार्गैः प्रवृत्तैरिज्यते ह्यसौ ॥
यज्ञेश्वरो यज्ञपुमान् पुरुषैः पुरुषोत्तमः ।
ज्ञानात्मा ज्ञानयोगेन ज्ञानमूर्तिः स इज्यते ॥
निवृत्तैर्योगमार्गैश्च विष्णुर्मुक्तिफलप्रदः ।
ह्रस्वदीर्घप्लुतैर्यत् तु किञ्चिद् वस्त्वभिधीयते ॥
यच्च वाचामविषयस्तत् सर्वं विष्णुरव्ययः ।
व्यक्तः स एवमव्यक्तः स एव पुरुषोऽव्ययः ॥
परमात्मा च विश्वात्मा विश्वरूपधरो हरिः ।
व्यक्ताव्यक्तात्मिका तस्मिन् प्रकृतिः सा विलीयते ॥
पुरुषश्चापि भो विप्रा यस्तद् अव्याकृतात्मनि ।
द्विपरार्धात्मकः कालः कथितो यो मया द्विजाः ॥
तद् अहस्तस्य विप्रेन्द्रा विष्णोरीशस्य कथ्यते ।
व्यक्ते तु प्रकृतौ लीने प्रकृत्यां पुरुषे तथा ॥
तत्रास्थिते निशा तस्य तत्प्रमाणा तपोधनाः ।
नैवाहस्तस्य च निशा नित्यस्य परमात्मनः ॥
उपचारात् तथाप्येतत् तस्येशस्य तु कथ्यते ।
इत्येष मुनिशार्दूलाः कथितः प्राकृतो लयः ॥
व्यास उवाच । आध्यात्मिकादि भो विप्रा ज्ञात्वा तापत्रयं बुधः ।
उत्पन्नज्ञानवैराग्यः प्राप्नोत्यात्यन्तिकं लयम् ॥
आध्यात्मिकोऽपि द्विविधः शारीरो मानसस्तथा ।
शारीरो बहुभिर्भेदैर्भिद्यते श्रूयतां च सः ॥
शिरोरोगप्रतिश्याय+ ।ज्वरशूलभगन्दरैः ।
गुल्मार्शःश्वयथुश्वास+ ॅह्छर्द्यादिभिरनेकधा ॥
तथाक्षिरोगातीसार+ ।कुष्ठाङ्गामयसञ्ज्ञकैः ।
भिद्यते देहजस्तापो मानसं श्रोतुमर्हथ ॥
कामक्रोधभयद्वेष+ ।लोभमोहविषादजः ।
शोकासूयावमानेर्ष्या+ ंआत्सर्याभिभवस्तथा ॥
मानसोऽपि द्विजश्रेष्ठास्तापो भवति नैकधा ।
इत्येवमादिभिर्भेदैस्तापो ह्याध्यात्मिकः स्मृतः ॥
मृगपक्षिमनुष्याद्यैः पिशाचोरगराक्षसैः ।
सरीसृपाद्यैश्च नृणां जन्यते चाधिभौतिकः ॥
शीतोष्णवातवर्षाम्बु+ ।वैद्युतादिसमुद्भवः ।
तापो द्विजवरश्रेष्ठाः कथ्यते चाधिदैविकः ॥
गर्भजन्मजराज्ञान+ ंऋत्युनारकजं तथा ।
दुःखं सहस्रशो भेदैर्भिद्यते मुनिसत्तमाः ॥
सुकुमारतनुर्गर्भे जन्तुर्बहुमलावृते ।
उल्बसंवेष्टितो भग्न+ ।पृष्ठग्रीवास्थिसंहतिः ॥
अत्यम्लकटुतीक्ष्णोष्ण+ ।लवणैर्मातृभोजनैः ।
अतितापिभिरत्यर्थं बाध्यमानोऽतिवेदनः ॥
प्रसारणाकुञ्चनादौ नागानां प्रभुरात्मनः ।
शकृन्मूत्रमहापङ्क+ ।शायी सर्वत्र पीडितः ॥
निरुच्छ्वासः सचैतन्यः स्मरञ् जन्मशतान्यथ ।
आस्ते गर्भेऽतिदुःखेन निजकर्मनिबन्धनः ॥
जायमानः पुरीषासृङ्+ ंऊत्रशुक्राविलाननः ।
प्राजापत्येन वातेन पीड्यमानास्थिबन्धनः ॥
अधोमुखस्तैः क्रियते प्रबलैः सूतिमारुतैः ।
क्लेशैर्निष्क्रान्तिमाप्नोति जठरान् मातुरातुरः ॥
मूर्छामवाप्य महतीं संस्पृष्टो बाह्यवायुना ।
विज्ञानभ्रंशमाप्नोति जातस्तु मुनिसत्तमाः ॥
कण्टकैरिव तुन्नाङ्गः क्रकचैरिव दारितः ।
पूतिव्रणान् निपतितो धरण्यां क्रिमिको यथा ॥
कण्डूयनेऽपि चाशक्तः परिवर्तेऽप्यनीश्वरः ।
स्तनपानादिकाहारमवाप्नोति परेच्छया ॥
अशुचिस्रस्तरे सुप्तः कीटदंशादिभिस्तथा ।
भक्ष्यमाणोऽपि नैवैषां समर्थो विनिवारणे ॥
जन्मदुःखान्यनेकानि जन्मनोऽनन्तराणि च ।
बालभावे यदाप्नोति आधिभूतादिकानि च ॥
अज्ञानतमसा छन्नो मूढान्तःकरणो नरः ।
न जानाति कुतः कोऽहं कुत्र गन्ता किमात्मकः ॥
केन बन्धेन बद्धोऽहं कारणं किमकारणम् ।
किं कार्यं किमकार्यं वा किं वाच्यं किं न चोच्यते ॥
को धर्मः कश्च वाधर्मः कस्मिन् वर्तेत वै कथम् ।
किं कर्तव्यमकर्तव्यं किं वा किं गुणदोषवत् ॥
एवं पशुसमैर्मूढैरज्ञानप्रभवं महत् ।
अवाप्यते नरैर्दुःखं शिश्नोदरपरायणैः ॥
अज्ञानं तामसो भावः कार्यारम्भप्रवृत्तयः ।
अज्ञानिनां प्रवर्तन्ते कर्मलोपस्ततो द्विजाः ॥
नरकं कर्मणां लोपात् फलमाहुर्महर्षयः ।
तस्माद् अज्ञानिनां दुःखमिह चामुत्र चोत्तमम् ॥
जराजर्जरदेहश्च शिथिलावयवः पुमान् ।
विचलच्छीर्णदशनो वलिस्नायुशिरावृतः ॥
दूरप्रनष्टनयनो व्योमान्तर्गततारकः ।
नासाविवरनिर्यात+ ।रोमपुञ्जश्चलद्वपुः ॥
प्रकटीभूतसर्वास्थिर्नतपृष्ठास्थिसंहतिः ।
उत्सन्नजठराग्नित्वाद् अल्पाहारोऽल्पचेष्टितः ॥
कृच्छ्रचङ्क्रमणोत्थान+ ।शयनासनचेष्टितः ।
मन्दीभवच्छ्रोत्रनेत्र+ ।गलल्लालाविलाननः ॥
अनायत्तैः समस्तैश्च करणैर्मरणोन्मुखः ।
तत्क्षणेऽप्यनुभूतानामस्मर्ताखिलवस्तुनाम् ॥
सकृद् उच्चारिते वाक्ये समुद्भूतमहाश्रमः ।
श्वासकासामयायास+ ।समुद्भूतप्रजागरः ॥
अन्येनोत्थाप्यतेऽन्येन तथा संवेश्यते जरी ।
भृत्यात्मपुत्रदाराणामपमानपराकृतः ॥
प्रक्षीणाखिलशौचश्च विहाराहारसंस्पृहः ।
हास्यः परिजनस्यापि निर्विण्णाशेषबान्धवः ॥
अनुभूतमिवान्यस्मिञ् जन्मन्यात्मविचेष्टितम् ।
संस्मरन् यौवने दीर्घं निश्वसित्यतितापितः ॥
एवमादीनि दुःखानि जरायामनुभूय च ।
मरणे यानि दुःखानि प्राप्नोति शृणु तान्यपि ॥
श्लथग्रीवाङ्घ्रिहस्तोऽथ प्राप्तो वेपथुना नरः ।
मुहुर्ग्लानिपरश्चासौ मुहुर्ज्ञानबलान्वितः ॥
हिरण्यधान्यतनय+ ।भार्याभृत्यगृहादिषु ।
एते कथं भविष्यन्तीत्यतीव ममताकुलः ॥
मर्मविद्भिर्महारोगैः क्रकचैरिव दारुणैः ।
शरैरिवान्तकस्योग्रैश्छिद्यमानास्थिबन्धनः ॥
परिवर्तमानताराक्षि हस्तपादं मुहुः क्षिपन् ।
संशुष्यमाणताल्वोष्ठ+ ।कण्ठो घुरघुरायते ॥
निरुद्धकण्ठदेशोऽपि उदानश्वासपीडितः ।
तापेन महता व्याप्तस्तृषा व्याप्तस्तथा क्षुधा ॥
क्लेशाद् उत्क्रान्तिमाप्नोति याम्यकिङ्करपीडितः ।
ततश्च यातनादेहं क्लेशेन प्रतिपद्यते ॥
एतान्यन्यानि चोग्राणि दुःखानि मरणे नृणाम् ।
शृणुध्वं नरके यानि प्राप्यन्ते पुरुषैर्मृतैः ॥
याम्यकिङ्करपाशादि+ ।ग्रहणं दण्डताडनम् ।
यमस्य दर्शनं चोग्रमुग्रमार्गविलोकनम् ॥
करम्भवालुकावह्नि+ ।यन्त्रशस्त्रादिभीषणे ।
प्रत्येकं यातनायाश्च यातनादि द्विजोत्तमाः ॥
क्रकचैः पीड्यमानानां मृषायां चापि ध्माप्यताम् ।
कुठारैः पाट्यमानानां भूमौ चापि निखन्यताम् ॥
शूलेष्वारोप्यमाणानां व्याघ्रवक्त्रे प्रवेश्यताम् ।
गृध्रैः सम्भक्ष्यमाणानां द्वीपिभिश्चोपभुज्यताम् ॥
क्वथ्यतां तैलमध्ये च क्लिद्यतां क्षारकर्दमे ।
उच्चान् निपात्यमानानां क्षिप्यतां क्षेपयन्त्रकैः ॥
नरके यानि दुःखानि पापहेतूद्भवानि वै ।
प्राप्यन्ते नारकैर्विप्रास्तेषां सङ्ख्या न विद्यते ॥
न केवलं द्विजश्रेष्ठा नरके दुःखपद्धतिः ।
स्वर्गेऽपि पातभीतस्य क्षयिष्णोर्नास्ति निर्वृतिः ॥
पुनश्च गर्भो भवति जायते च पुनर्नरः ।
गर्भे विलीयते भूयो जायमानोऽस्तमेति च ॥
जातमात्रश्च म्रियते बालभावे च यौवने ।
यद् यत् प्रीतिकरं पुंसां वस्तु विप्राः प्रजायते ॥
तद् एव दुःखवृक्षस्य बीजत्वमुपगच्छति ।
कलत्रपुत्रमित्रादि+ ।गृहक्षेत्रधनादिकैः ॥
क्रियते न तथा भूरि सुखं पुंसां यथासुखम् ।
इति संसारदुःखार्क+ ।तापतापितचेतसाम् ॥
विमुक्तिपादपच्छायाम् ऋते कुत्र सुखं नृणाम् ।
तद् अस्य त्रिविधस्यापि दुःखजातस्य पण्डितैः ॥
गर्भजन्मजराद्येषु स्थानेषु प्रभविष्यतः ।
निरस्तातिशयाह्लादं सुखभावैकलक्षणम् ॥
भेषजं भगवत्प्राप्तिरेका चात्यन्तिकी मता ।
तस्मात् तत्प्राप्तये यत्नः कर्तव्यः पण्डितैर्नरैः ॥
तत्प्राप्तिहेतुर्ज्ञानं च कर्म चोक्तं द्विजोत्तमाः ।
आगमोत्थं विवेकाच्च द्विधा ज्ञानं तथोच्यते ॥
शब्दब्रह्मागममयं परं ब्रह्म विवेकजम् ।
अन्धं तम इवाज्ञानं दीपवच्चेन्द्रियोद्भवम् ॥
यथा सूर्यस्तथा ज्ञानं यद् वै विप्रा विवेकजम् ।
मनुरप्याह वेदार्थं स्मृत्वा यन् मुनिसत्तमाः ॥
तद् एतच्छ्रूयतामत्र सम्बन्धे गदतो मम ।
द्वे ब्रह्मणी वेदितव्ये शब्दब्रह्म परं च यत् ॥
शब्दब्रह्मणि निष्णातः परं ब्रह्माधिगच्छति ।
द्वे विद्ये वै वेदितव्ये इति चाथर्वणी श्रुतिः ॥
परया ह्यक्षरप्राप्तिरृग्वेदादिमयापरा ।
यत् तद् अव्यक्तमजरमचिन्त्यमजमव्ययम् ॥
अनिर्देश्यमरूपं च पाणिपादाद्यसंयुतम् ।
वित्तं सर्वगतं नित्यं भूतयोनिमकारणम् ॥
व्याप्यं व्याप्तं यतः सर्वं तद् वै पश्यन्ति सूरयः ।
तद् ब्रह्म परमं धाम तद् धेयं मोक्षकाङ्क्षिभिः ॥
श्रुतिवाक्योदितं सूक्ष्मं तद् विष्णोः परमं पदम् ।
उत्पत्तिं प्रलयं चैव भूतानामागतिं गतिम् ॥
वेत्ति विद्यामविद्यां च स वाच्यो भगवान् इति ।
ज्ञानशक्तिबलैश्वर्य+ ।वीर्यतेजांस्यशेषतः ॥
भगवच्छब्दवाच्यानि विना हेयैर्गुणादिभिः ।
सर्वाणि तत्र भूतानि निवसन्ति परात्मनि ॥
भूतेषु च स सर्वात्मा वासुदेवस्ततः स्मृतः ।
उवाचेदं महर्षिभ्यः पुरा पृष्टः प्रजापतिः ॥
नामव्याख्यामनन्तस्य वासुदेवस्य तत्त्वतः ।
भूतेषु वसते योऽन्तर्वसन्त्यत्र च तानि यत् ।
धाता विधाता जगतां वासुदेवस्ततः प्रभुः ॥
स सर्वभूतप्रकृतिर्गुणांश्च ।
दोषांश्च सर्वान् सगुणो ह्यतीतः ।
अतीतसर्वावरणोऽखिलात्मा ।
तेनावृतं यद् भुवनान्तरालम् ॥
समस्तकल्याणगुणात्मको हि ।
स्वशक्तिलेशादृतभूतसर्गः ।
इच्छागृहीताभिमतोरुदेहः ।
संसाधिताशेषजगद्धितोऽसौ ॥
तेजोबलैश्वर्यमहावरोधः ।
स्ववीर्यशक्त्यादिगुणैकराशिः ।
परः पराणां सकला न यत्र ।
क्लेशादयः सन्ति परापरेशे ॥
स ईश्वरो व्यष्टिसमष्टिरूपो ।
ऽव्यक्तस्वरूपः प्रकटस्वरूपः ।
सर्वेश्वरः सर्वदृक् सर्ववेत्ता ।
समस्तशक्तिः परमेश्वराख्यः ॥
सञ्ज्ञायते येन तद् अस्तदोषम् ।
शुद्धं परं निर्मलमेकरूपम् ।
सन्दृश्यते वाप्यथ गम्यते वा ।
तज्ज्ञानमज्ञानमतोऽन्यद् उक्तम् ॥
मुनय ऊचुः । इदानीं ब्रूहि योगं च दुःखसंयोगभेषजम् ।
यं विदित्वाव्ययं तत्र युञ्जामः पुरुषोत्तमम् ॥
श्रुत्वा स वचनं तेषां कृष्णद्वैपायनस्तदा ।
अब्रवीत् परमप्रीतो योगी योगविदां वरः ॥
व्यास उवाच । योगं वक्ष्यामि भो विप्राः शृणुध्वं भवनाशनम् ।
यमभ्यस्याप्नुयाद् योगी मोक्षं परमदुर्लभम् ॥
श्रुत्वादौ योगशास्त्राणि गुरुमाराध्य भक्तितः ।
इतिहासं पुराणं च वेदांश्चैव विचक्षणः ॥
आहारं योगदोषांश्च देशकालं च बुद्धिमान् ।
ज्ञात्वा समभ्यसेद् योगं निर्द्वन्द्वो निष्परिग्रहः ॥
भुञ्जन् सक्तुं यवागूं च तक्रमूलफलं पयः ।
यावकं कणपिण्याकमाहारं योगसाधनम् ॥
न मनोविकले ध्माते न श्रान्ते क्षुधिते तथा ।
न द्वन्द्वे न च शीते च न चोष्णे नानिलात्मके ॥
सशब्दे न जलाभ्यासे जीर्णगोष्ठे चतुष्पथे ।
सरीसृपे श्मशाने च न नद्यन्तेऽग्निसंनिधौ ॥
न चैत्ये न च वल्मीके सभये कूपसंनिधौ ।
न शुष्कपर्णनिचये योगं युञ्जीत कर्हिचित् ॥
देशान् एतान् अनादृत्य मूढत्वाद् यो युनक्ति वै ।
प्रवक्ष्ये तस्य ये दोषा जायन्ते विघ्नकारकाः ॥
बाधिर्यं जडता लोपः स्मृतेर्मूकत्वमन्धता ।
ज्वरश्च जायते सद्यस्तद्वद् अज्ञानसम्भवः ॥
तस्मात् सर्वात्मना कार्या रक्षा योगविदा सदा ।
धर्मार्थकाममोक्षाणां शरीरं साधनं यतः ॥
आश्रमे विजने गुह्ये निःशब्दे निर्भये नगे ।
शून्यागारे शुचौ रम्ये चैकान्ते देवतालये ॥
रजन्याः पश्चिमे यामे पूर्वे च सुसमाहितः ।
पूर्वाह्णे मध्यमे चाह्नि युक्ताहारो जितेन्द्रियः ॥
आसीनः प्राङ्मुखो रम्य आसने सुखनिश्चले ।
नातिनीचे न चोच्छ्रिते निःस्पृहः सत्यवाक् शुचिः ॥
युक्तनिद्रो जितक्रोधः सर्वभूतहिते रतः ।
सर्वद्वन्द्वसहो धीरः समकायाङ्घ्रिमस्तकः ॥
नाभौ निधाय हस्तौ द्वौ शान्तः पद्मासने स्थितः ।
संस्थाप्य दृष्टिं नासाग्रे प्राणान् आयम्य वाग्यतः ॥
समाहृत्येन्द्रियग्रामं मनसा हृदये मुनिः ।
प्रणवं दीर्घमुद्यम्य संवृतास्यः सुनिश्चलः ॥
रजसा तमसो वृत्तिं सत्त्वेन रजसस्तथा ।
सञ्छाद्य निर्मले शान्ते स्थितः संवृतलोचनः ॥
हृत्पद्मकोटरे लीनं सर्वव्यापि निरञ्जनम् ।
युञ्जीत सततं योगी मुक्तिदं पुरुषोत्तमम् ॥
करणेन्द्रियभूतानि क्षेत्रज्ञे प्रथमं न्यसेत् ।
क्षेत्रज्ञश्च परे योज्यस्ततो युञ्जति योगवित् ॥
मनो यस्यान्तमभ्येति परमात्मनि चञ्चलम् ।
सन्त्यज्य विषयांस्तस्य योगसिद्धिः प्रकाशिता ॥
यदा निर्विषयं चित्तं परे ब्रह्मणि लीयते ।
समाधौ योगयुक्तस्य तदाभ्येति परं पदम् ॥
असंसक्तं यदा चित्तं योगिनः सर्वकर्मसु ।
भवत्यानन्दमासाद्य तदा निर्वाणम् ऋच्छति ॥
शुद्धं धामत्रयातीतं तुर्याख्यं पुरुषोत्तमम् ।
प्राप्य योगबलाद् योगी मुच्यते नात्र संशयः ॥
निःस्पृहः सर्वकामेभ्यः सर्वत्र प्रियदर्शनः ।
सर्वत्रानित्यबुद्धिस्तु योगी मुच्येत नान्यथा ॥
इन्द्रियाणि न सेवेत वैराग्येण च योगवित् ।
सदा चाभ्यासयोगेन मुच्यते नात्र संशयः ॥
न च पद्मासनाद् योगो न नासाग्रनिरीक्षणात् ।
मनसश्चेन्द्रियाणां च संयोगो योग उच्यते ॥
एवं मया मुनिश्रेष्ठा योगः प्रोक्तो विमुक्तिदः ।
संसारमोक्षहेतुश्च किमन्यच्छ्रोतुमिच्छथ ॥
लोमहर्षण उवाच । श्रुत्वा ते वचनं तस्य साधु साध्विति चाब्रुवन् ।
व्यासं प्रशस्य सम्पूज्य पुनः प्रष्टुं समुद्यताः ॥
मुनय ऊचुः । तव वक्त्राब्धिसम्भूतममृतं वाङ्मयं मुने ।
पिबतां नो द्विजश्रेष्ठ न तृप्तिरिह दृश्यते ॥
तस्माद् योगं मुने ब्रूहि विस्तरेण विमुक्तिदम् ।
साङ्ख्यं च द्विपदां श्रेष्ठ श्रोतुमिच्छामहे वयम् ॥
प्रज्ञावाञ् श्रोत्रियो यज्वा ख्यातः प्राज्ञोऽनसूयकः ।
सत्यधर्ममतिर्ब्रह्मन् कथं ब्रह्माधिगच्छति ॥
तपसा ब्रह्मचर्येण सर्वत्यागेन मेधया ।
साङ्ख्ये वा यदि वा योग एतत् पृष्टो वदस्व नः ॥
मनसश्चेन्द्रियाणां च यथैकाग्र्यमवाप्यते ।
येनोपायेन पुरुषस्तत् त्वं व्याख्यातुमर्हसि ॥
व्यास उवाच । नान्यत्र ज्ञानतपसोर्नान्यत्रेन्द्रियनिग्रहात् ।
नान्यत्र सर्वसन्त्यागात् सिद्धिं विन्दति कश्चन ॥
महाभूतानि सर्वाणि पूर्वसृष्टिः स्वयम्भुवः ।
भूयिष्ठं प्राणभृद्ग्रामे निविष्टानि शरीरिषु ॥
भूमेर्देहो जलात् स्नेहो ज्योतिषश्चक्षुषी स्मृते ।
प्राणापानाश्रयो वायुः कोष्ठाआकाशं शरीरिणाम् ॥
क्रान्तौ विष्णुर्बले शक्रः कोष्ठेऽग्निर्भोक्तुमिच्छति ।
कर्णयोः प्रदिशः श्रोत्रे जिह्वायां वाक् सरस्वती ॥
कर्णौ त्वक् चक्षुषी जिह्वा नासिका चैव पञ्चमी ।
दश तानीन्द्रियोक्तानि द्वाराण्याहारसिद्धये ॥
शब्दस्पर्शौ तथा रूपं रसं गन्धं च पञ्चमम् ।
इन्द्रियार्थान् पृथग् विद्याद् इन्द्रियेभ्यस्तु नित्यदा ॥
इन्द्रियाणि मनो युङ्क्ते अवश्यान् इव राजिनः मनश्चापि
सदा युङ्क्ते भूतात्मा हृदयाश्रितः ॥
इन्द्रियाणां तथैवैषां सर्वेषामीश्वरं मनः ।
नियमे च विसर्गे च भूतात्मा मनसस्तथा ॥
इन्द्रियाणीन्द्रियार्थाश्च स्वभावश्चेतना मनः ।
प्राणापानौ च जीवश्च नित्यं देहेषु देहिनाम् ॥
आश्रयो नास्ति सत्त्वस्य गुणशब्दो न चेतनाः ।
सत्त्वं हि तेजः सृजति न गुणान् वै कथञ्चन ॥
एवं सप्तदशं देहं वृतं षोडशभिर्गुणैः ।
मनीषी मनसा विप्राः पश्यत्यात्मानमात्मनि ॥
न ह्ययं चक्षुषा दृश्यो न च सर्वैरपीन्द्रियैः ।
मनसा तु प्रदीप्तेन महान् आत्मा प्रकाशते ॥
अशब्दस्पर्शरूपं तच्चारसागन्धमव्ययम् ।
अशरीरं शरीरे स्वे निरीक्षेत निरिन्द्रियम् ॥
अव्यक्तं सर्वदेहेषु मर्त्येषु परमार्चितम् ।
योऽनुपश्यति स प्रेत्य कल्पते ब्रह्मभूयतः ॥
विद्याविनयसम्पन्न+ ।ब्राह्मणे गवि हस्तिनि ।
शुनि चैव श्वपाके च पण्डिताः समदर्शिनः ॥
स हि सर्वेषु भूतेषु जङ्गमेषु ध्रुवेषु च ।
वसत्येको महान् आत्मा येन सर्वमिदं ततम् ॥
सर्वभूतेषु चात्मानं सर्वभूतानि चात्मनि ।
यदा पश्यति भूतात्मा ब्रह्म सम्पद्यते तदा ॥
यावान् आत्मनि वेदात्मा तावान् आत्मा परात्मनि ।
य एवं सततं वेद सोऽमृतत्वाय कल्पते ॥
सर्वभूतात्मभूतस्य सर्वभूतहितस्य च ।
देवापि मार्गे मुह्यन्ति अपदस्य पदैषिणः ॥
शकुन्तानामिवाकाशे मत्स्यानामिव चोदके ।
यथा गतिर्न दृश्येत तथा ज्ञानविदां गतिः ॥
कालः पचति भूतानि सर्वाण्येवात्मनात्मनि ।
यस्मिंस्तु पच्यते कालस्तन् न वेदेह कश्चन ॥
न तद् ऊर्ध्वं न तिर्यक् च नाधो न च पुनः पुनः ।
न मध्ये प्रतिगृह्णीते नैव किञ्चिन् न कश्चन ॥
सर्वे तत्स्था इमे लोका बाह्यमेषां न किञ्चन ।
यद्यप्यग्रे समागच्छेद् यथा बाणो गुणच्युतः ॥
नैवान्तं कारणस्येयाद् यद्यपि स्यान् मनोजवः ।
तस्मात् सूक्ष्मतरं नास्ति नास्ति स्थूलतरं तथा ॥
सर्वतःपाणिपादं तत् सर्वतोक्षिशिरोमुखम् ।
सर्वतःश्रुतिमल्लोके सर्वमावृत्य तिष्ठति ॥
तद् एवाणोरणुतरं तन् महद्भ्यो महत्तरम् ।
तद् अन्तः सर्वभूतानां ध्रुवं तिष्ठन् न दृश्यते ॥
अक्षरं च क्षरं चैव द्वेधा भावोऽयमात्मनः ।
क्षरः सर्वेषु भूतेषु दिव्यं त्वमृतमक्षरम् ॥
नवद्वारं पुरं कृत्वा हंसो हि नियतो वशी ।
ईदृशः सर्वभूतस्य स्थावरस्य चरस्य च ॥
हानेनाभिविकल्पानां नराणां सञ्चयेन च ।
शरीराणामजस्याहुर्हंसत्वं पारदर्शिनः ॥
हंसोक्तं च क्षरं चैव कूटस्थं यत् तद् अक्षरम् ।
तद् विद्वान् अक्षरं प्राप्य जहाति प्राणजन्मनी ॥
व्यास उवाच । भवतां पृच्छतां विप्रा यथावद् इह तत्त्वतः ।
साङ्ख्यं ज्ञानेन संयुक्तं यद् एतत् कीर्तितं मया ॥
योगकृत्यं तु भो विप्राः कीर्तयिष्याम्यतः परम् ।
एकत्वं बुद्धिमनसोरिन्द्रियाणां च सर्वशः ॥
आत्मनो व्यापिनो ज्ञानं ज्ञानमेतद् अनुत्तमम् ।
तद् एतद् उपशान्तेन दान्तेनाध्यात्मशीलिना ॥
आत्मारामेण बुद्धेन बोद्धव्यं शुचिकर्मणा ।
योगदोषान् समुच्छिद्य पञ्च यान् कवयो विदुः ॥
कामं क्रोधं च लोभं च भयं स्वप्नं च पञ्चमम् ।
क्रोधं शमेन जयति कामं सङ्कल्पवर्जनात् ॥
सत्त्वसंसेवनाद् धीरो निद्रामुच्छेत्तुमर्हति ।
धृत्या शिश्नोदरं रक्षेत् पाणिपादं च चक्षुषा ॥
चक्षुः श्रोत्रं च मनसा मनो वाचं च कर्मणा ।
अप्रमादाद् भयं जह्याद् दम्भं प्राज्ञोपसेवनात् ॥
एवमेतान् योगदोषाञ् जयेन् नित्यमतन्द्रितः ।
अग्नींश्च ब्राह्मणांश्चाथ देवताः प्रणमेत् सदा ॥
वर्जयेद् उद्धतां वाचं हिंसायुक्तां मनोनुगाम् ।
ब्रह्मतेजोमयं शुक्रं यस्य सर्वमिदं जगत् ॥
एतस्य भूतभूतस्य दृष्टं स्थावरजङ्गमम् ।
ध्यानमध्ययनं दानं सत्यं ह्रीरार्जवं क्षमा ॥
शौचं चैवात्मनः शुद्धिरिन्द्रियाणां च निग्रहः ।
एतैर्विवर्धते तेजः पाप्मानं चापकर्षति ॥
समः सर्वेषु भूतेषु लभ्यालभ्येन वर्तयन् ।
धूतपाप्मा तु तेजस्वी लघ्वाहारो जितेन्द्रियः ॥
कामक्रोधौ वशे कृत्वा निषेवेद् ब्रह्मणः पदम् ।
मनसश्चेन्द्रियाणां च कृत्वैकाग्र्यं समाहितः ॥
पूर्वरात्रे परार्धे च धारयेन् मन आत्मनः ।
जन्तोः पञ्चेन्द्रियस्यास्य यद्येकं क्लिन्नमिन्द्रियम् ॥
ततोऽस्य स्रवति प्रज्ञा गिरेः पादाद् इवोदकम् ।
मनसः पूर्वमादद्यात् कूर्माणामिव मत्स्यहा ॥
ततः श्रोत्रं ततश्चक्षुर्जिह्वा घ्राणं च योगवित् ।
तत एतानि संयम्य मनसि स्थापयेद् यदि ॥
तथैवापोह्य सङ्कल्पान् मनो ह्यात्मनि धारयेत् ।
पञ्चेन्द्रियाणि मनसि हृदि संस्थापयेद् यदि ॥
यदैतान्यवतिष्ठन्ते मनःषष्ठानि चात्मनि ।
प्रसीदन्ति च संस्थायां तदा ब्रह्म प्रकाशते ॥
विधूम इव दीप्तार्चिरादित्य इव दीप्तिमान् ।
वैद्युतोऽग्निरिवाकाशे पश्यन्त्यात्मानमात्मनि ॥
सर्वं तत्र तु सर्वत्र व्यापकत्वाच्च दृश्यते ।
तं पश्यन्ति महात्मानो ब्राह्मणा ये मनीषिणः ॥
धृतिमन्तो महाप्राज्ञाः सर्वभूतहिते रताः ।
एवं परिमितं कालमाचरन् संशितव्रतः ॥
आसीनो हि रहस्येको गच्छेद् अक्षरसाम्यताम् ।
प्रमोहो भ्रम आवर्तो घ्राणं श्रवणदर्शने ॥
अद्भुतानि रसः स्पर्शः शीतोष्णमारुताकृतिः ।
प्रतिभान् उपसर्गाश्च प्रतिसङ्गृह्य योगतः ॥
तांस्तत्त्वविद् अनादृत्य साम्येनैव निवर्तयेत् ।
कुर्यात् परिचयं योगे त्रैलोक्ये नियतो मुनिः ॥
गिरिशृङ्गे तथा चैत्ये वृक्षमूलेषु योजयेत् ।
संनियम्येन्द्रियग्रामं कोष्ठे भाण्डमना इव ॥
एकाग्रं चिन्तयेन् नित्यं योगान् नोद्विजते मनः ।
येनोपायेन शक्येत नियन्तुं चञ्चलं मनः ॥
तत्र युक्तो निषेवेत न चैव विचलेत् ततः ।
शून्यागाराणि चैकाग्रो निवासार्थमुपक्रमेत् ॥
नातिव्रजेत् परं वाचा कर्मणा मनसापि वा ।
उपेक्षको यताहारो लब्धालब्धसमो भवेत् ॥
यश्चैनमभिनन्देत यश्चैनमभिवादयेत् ।
समस्तयोश्चाप्युभयोर्नाभिध्यायेच्छुभाशुभम् ॥
न प्रहृष्येत लाभेषु नालाभेषु च चिन्तयेत् ।
समः सर्वेषु भूतेषु सधर्मा मातरिश्वनः ॥
एवं स्वस्थात्मनः साधोः सर्वत्र समदर्शिनः ।
षण् मासान् नित्ययुक्तस्य शब्दब्रह्माभिवर्तते ॥
वेदनार्तान् परान् दृष्ट्वा समलोष्टाश्मकाञ्चनः ।
एवं तु निरतो मार्गं विरमेन् न विमोहितः ॥
अपि वर्णावकृष्टस्तु नारी वा धर्मकाङ्क्षिणी ।
तावप्येतेन मार्गेण गच्छेतां परमां गतिम् ॥
अजं पुराणमजरं सनातनम् ।
यमिन्द्रियातिगमगोचरं द्विजाः ।
अवेक्ष्य चेमां परमेष्ठिसाम्यताम् ।
प्रयान्त्यनावृत्तिगतिं मनीषिणः ॥
मुनय ऊचुः । यद्येवं वेदवचनं कुरु कर्म त्यजेति च ।
कां दिशं विद्यया यान्ति कां च गच्छन्ति कर्मणा ॥
एतद् वै श्रोतुमिच्छामस्तद् भवान् प्रब्रवीतु नः ।
एतद् अन्योन्यवैरूप्यं वर्तते प्रतिकूलतः ॥
व्यास उवाच । शृणुध्वं मुनिशार्दूला यत् पृच्छध्वं समासतः ।
कर्मविद्यामयौ चोभौ व्याख्यास्यामि क्षराक्षरौ ॥
यां दिशं विद्यया यान्ति यां गच्छन्ति च कर्मणा ।
शृणुध्वं साम्प्रतं विप्रा गहनं ह्येतद् उत्तरम् ॥
अस्ति धर्म इति युक्तं नास्ति तत्रैव यो वदेत् ।
यक्षस्य सादृश्यमिदं यक्षस्येदं भवेद् अथ ॥
द्वाविमावथ पन्थानौ यत्र वेदाः प्रतिष्ठिताः ।
प्रवृत्तिलक्षणो धर्मो निवृत्तो वा विभाषितः ॥
कर्मणा बध्यते जन्तुर्विद्यया च विमुच्यते ।
तस्मात् कर्म न कुर्वन्ति यतयः पारदर्शिनः ॥
कर्मणा जायते प्रेत्य मूर्तिमान् षोडशात्मकः ।
विद्यया जायते नित्यमव्यक्तं ह्यक्षरात्मकम् ॥
कर्म त्वेके प्रशंसन्ति स्वल्पबुद्धिरता नराः ।
तेन ते देहजालेन रमयन्त उपासते ॥
ये तु बुद्धिं परां प्राप्ता धर्मनैपुण्यदर्शिनः ।
न ते कर्म प्रशंसन्ति कूपं नद्यां पिबन्न् इव ॥
कर्मणां फलमाप्नोति सुखदुःखे भवाभवौ ।
विद्यया तद् अवाप्नोति यत्र गत्वा न शोचति ॥
न म्रियते यत्र गत्वा यत्र गत्वा न जायते ।
न जीर्यते यत्र गत्वा यत्र गत्वा न वर्धते ॥
यत्र तद् ब्रह्म परममव्यक्तमचलं ध्रुवम् ।
अव्याकृतमनायामममृतं चाधियोगवित् ॥
द्वन्द्वैर्न यत्र बाध्यन्ते मानसेन च कर्मणा ।
समाः सर्वत्र मैत्राश्च सर्वभूतहिते रताः ॥
विद्यामयोऽन्यः पुरुषो द्विजाः कर्ममयोऽपरः ।
विप्राश्चन्द्रसमस्पर्शः सूक्ष्मया कलया स्थितः ॥
तद् एतद् ऋषिणा प्रोक्तं विस्तरेणानुगीयते ।
न वक्तुं शक्यते द्रष्टुं चक्रतन्तुमिवाम्बरे ॥
एकादशविकारात्मा कलासम्भारसम्भृतः ।
मूर्तिमान् इति तं विद्याद् विप्राः कर्मगुणात्मकम् ॥
देवो यः संश्रितस्तस्मिन् बुद्धीन्दुरिव पुष्करे ।
क्षेत्रज्ञं तं विजानीयान् नित्यं योगजितात्मकम् ॥
तमो रजश्च सत्त्वं च ज्ञेयं जीवगुणात्मकम् ।
जीवमात्मगुणं विद्याद् आत्मानं परमात्मनः ॥
सचेतनं जीवगुणं वदन्ति ।
स चेष्टते जीवगुणं च सर्वम् ।
ततः परं क्षेत्रविदो वदन्ति ।
प्रकल्पयन्तो भुवनानि सप्त ॥
व्यास उवाच । प्रकृत्यास्तु विकारा ये क्षेत्रज्ञास्ते परिश्रुताः ।
ते चैनं न प्रजानन्ति न जानाति स तान् अपि ॥
तैश्चैव कुरुते कार्यं मनःषष्ठैरिहेन्द्रियैः ।
सुदान्तैरिव संयन्ता दृढः परमवाजिभिः ॥
इन्द्रियेभ्यः परा ह्यर्था अर्थेभ्यः परमं मनः ।
मनसस्तु परा बुद्धिर्बुद्धेरात्मा महान् परः ॥
महतः परमव्यक्तमव्यक्तात् परतोऽमृतम् ।
अमृतान् न परं किञ्चित् सा काष्ठा परमा गतिः ॥
एवं सर्वेषु भूतेषु गूढात्मा न प्रकाशते ।
दृश्यते त्वग्र्यया बुद्ध्या सूक्ष्मया सूक्ष्मदर्शिभिः ॥
अन्तरात्मनि संलीय मनःषष्ठानि मेधया ।
इन्द्रियैरिन्द्रियार्थांश्च बहुचित्तमचिन्तयन् ॥
ध्यानेऽपि परमं कृत्वा विद्यासम्पादितं मनः ।
अनीश्वरः प्रशान्तात्मा ततो गच्छेत् परं पदम् ॥
इन्द्रियाणां तु सर्वेषां वश्यात्मा चलितस्मृतिः ।
आत्मनः सम्प्रदानेन मर्त्यो मृत्युमुपाश्नुते ॥
विहत्य सर्वसङ्कल्पान् सत्त्वे चित्तं निवेशयेत् ।
सत्त्वे चित्तं समावेश्य ततः कालञ्जरो भवेत् ॥
चित्तप्रसादेन यतिर्जहातीह शुभाशुभम् ।
प्रसन्नात्मात्मनि स्थित्वा सुखमत्यन्तमश्नुते ॥
लक्षणं तु प्रसादस्य यथा स्वप्ने सुखं भवेत् ।
निर्वाते वा यथा दीपो दीप्यमानो न कम्पते ॥
एवं पूर्वापरे रात्रे युञ्जन्न् आत्मानमात्मना ।
लघ्वाहारो विशुद्धात्मा पश्यत्यात्मानमात्मनि ॥
रहस्यं सर्ववेदानामनैतिह्यमनागमम् ।
आत्मप्रत्यायकं शास्त्रमिदं पुत्रानुशासनम् ॥
धर्माख्यानेषु सर्वेषु सत्याख्यानेषु यद् वसु ।
दशवर्षसहस्राणि निर्मथ्यामृतमुद्धृतम् ॥
नवनीतं यथा दध्नः काष्ठाद् अग्निर्यथैव च ।
तथैव विदुषां ज्ञानं मुक्तिहेतोः समुद्धृतम् ॥
स्नातकानामिदं शास्त्रं वाच्यं पुत्रानुशासनम् ।
तद् इदं नाप्रशान्ताय नादान्ताय तपस्विने ॥
नावेदविदुषे वाच्यं तथा नानुगताय च ।
नासूयकायानृजवे न चानिर्दिष्टकारिणे ॥
न तर्कशास्त्रदग्धाय तथैव पिशुनाय च ।
श्लाघिने श्लाघनीयाय प्रशान्ताय तपस्विने ॥
इदं प्रियाय पुत्राय शिष्यायानुगताय तु ।
रहस्यधर्मं वक्तव्यं नान्यस्मै तु कथञ्चन ॥
यद् अप्यस्य महीं दद्याद् रत्नपूर्णामिमां नरः ।
इदमेव ततः श्रेय इति मन्येत तत्त्ववित् ॥
अतो गुह्यतरार्थं तद् अध्यात्ममतिमानुषम् ।
यत् तन् महर्षिभिर्दृष्टं वेदान्तेषु च गीयते ॥
तद् युष्मभ्यं प्रयच्छामि यन् मां पृच्छत सत्तमाः ।
यन् मे मनसि वर्तेत यस्तु वो हृदि संशयः ।
श्रुतं भवद्भिस्तत् सर्वं किमन्यत् कथयामि वः ॥
मुनय ऊचुः । अध्यात्मं विस्तरेणेह पुनरेव वदस्व नः ।
यद् अध्यात्मं यथा विद्मो भगवन्न् ऋषिसत्तम ॥
व्यास उवाच । अध्यात्मं यद् इदं विप्राः पुरुषस्येह पठ्यते ।
युष्मभ्यं कथयिष्यामि तस्य व्याख्यावधार्यताम् ॥
भूमिरापस्तथा ज्योतिर्वायुराकाशमेव च ।
महाभूतानि यश्चैव सर्वभूतेषु भूतकृत् ॥
मुनय ऊचुः । आकारं तु भवेद् यस्य यस्मिन् देहं न पश्यति ।
आकाशाद्यं शरीरेषु कथं तद् उपवर्णयेत् ।
इन्द्रियाणां गुणाः केचित् कथं तान् उपलक्षयेत् ॥
व्यास उवाच । एतद् वो वर्णयिष्यामि यथावद् अनुदर्शनम् ।
शृणुध्वं तद् इहैकाग्र्या यथातत्त्वं यथा च तत् ॥
शब्दः श्रोत्रं तथा खानि त्रयमाकाशलक्षणम् ।
प्राणश्चेष्टा तथा स्पर्श एते वायुगुणास्त्रयः ॥
रूपं चक्षुर्विपाकश्च त्रिधा ज्योतिर्विधीयते ।
रसोऽथ रसनं स्वेदो गुणास्त्वेते त्रयोऽम्भसाम् ॥
घ्रेयं घ्राणं शरीरं च भूमेरेते गुणास्त्रयः ।
एतावान् इन्द्रियग्रामो व्याख्यातः पाञ्चभौतिकः ॥
वायोः स्पर्शो रसोऽद्भ्यश्च ज्योतिषो रूपमुच्यते ।
आकाशप्रभवः शब्दो गन्धो भूमिगुणः स्मृतः ॥
मनो बुद्धिः स्वभावश्च गुणा एते स्वयोनिजाः ।
ते गुणान् अतिवर्तन्ते गुणेभ्यः परमा मताः ॥
यथा कूर्म इवाङ्गानि प्रसार्य संनियच्छति ।
एवमेवेन्द्रियग्रामं बुद्धिश्रेष्ठो नियच्छति ॥
यद् ऊर्ध्वं पादतलयोरवार्कोर्ध्वं च पश्यति ।
एतस्मिन्न् एव कृत्ये सा वर्तते बुद्धिरुत्तमा ॥
गुणैस्तु नीयते बुद्धिर्बुद्धिरेवेन्द्रियाण्यपि ।
मनःषष्ठानि सर्वाणि बुद्ध्या भावात् कुतो गुणाः ॥
इन्द्रियाणि नरैः पञ्च षष्ठं तन् मन उच्यते ।
सप्तमीं बुद्धिमेवाहुः क्षेत्रज्ञं विद्धि चाष्टमम् ॥
चक्षुरालोकनायैव संशयं कुरुते मनः ।
बुद्धिरध्यवसानाय साक्षी क्षेत्रज्ञ उच्यते ॥
रजस्तमश्च सत्त्वं च त्रय एते स्वयोनिजाः ।
समाः सर्वेषु भूतेषु तान् गुणान् उपलक्षयेत् ॥
तत्र यत् प्रीतिसंयुक्तं किञ्चिद् आत्मनि लक्षयेत् ।
प्रशान्तमिव संयुक्तं सत्त्वं तद् उपधारयेत् ॥
यत् तु सन्तापसंयुक्तं काये मनसि वा भवेत् ।
प्रवृत्तं रज इत्येवं तत्र चाप्युपलक्षयेत् ॥
यत् तु सम्मोहसंयुक्तमव्यक्तं विषमं भवेत् ।
अप्रतर्क्यमविज्ञेयं तमस्तद् उपधारयेत् ॥
प्रहर्षः प्रीतिरानन्दं स्वाम्यं स्वस्थात्मचित्तता ।
अकस्माद् यदि वा कस्माद् वदन्ति सात्त्विकान् गुणान् ॥
अभिमानो मृषावादो लोभो मोहस्तथाक्षमा ।
लिङ्गानि रजसस्तानि वर्तन्ते हेतुतत्त्वतः ॥
तथा मोहः प्रमादश्च तन्द्री निद्राप्रबोधिता ।
कथञ्चिद् अभिवर्तन्ते विज्ञेयास्तामसा गुणाः ॥
मनः प्रसृजते भावं बुद्धिरध्यवसायिनी ।
हृदयं प्रियमेवेह त्रिविधा कर्मचोदना ॥
इन्द्रियेभ्यः परा ह्यर्था अर्थेभ्यश्च परं मनः ।
मनसस्तु परा बुद्धिर्बुद्धेरात्मा परः स्मृतः ॥
बुद्धिरात्मा मनुष्यस्य बुद्धिरेवात्मनायिका ।
यदा विकुरुते भावं तदा भवति सा मनः ॥
इन्द्रियाणां पृथग्भावाद् बुद्धिर्विकुरुते ह्यनु ।
शृण्वती भवति श्रोत्रं स्पृशती स्पर्श उच्यते ॥
पश्यन्ती च भवेद् दृष्टी रसन्ती रसना भवेत् ।
जिघ्रन्ती भवति घ्राणं बुद्धिर्विकुरुते पृथक् ॥
इन्द्रियाणि तु तान्याहुस्तेषां वृत्त्या वितिष्ठति ।
तिष्ठति पुरुषे बुद्धिर्बुद्धिभावव्यवस्थिता ॥
कदाचिल्लभते प्रीतिं कदाचिद् अपि शोचति ।
न सुखेन च दुःखेन कदाचिद् इह मुह्यते ॥
स्वयं भावात्मिका भावांस्त्रीन् एतान् अतिवर्तते ।
सरितां सागरो भर्ता महावेलामिवोर्मिमान् ॥
यदा प्रार्थयते किञ्चित् तदा भवति सा मनः ।
अधिष्ठाने च वै बुद्ध्या पृथग् एतानि संस्मरेत् ॥
इन्द्रियाणि च मेध्यानि विचेतव्यानि कृत्स्नशः ।
सर्वाण्येवानुपूर्वेण यद् यदा च विधीयते ॥
अविभागमना बुद्धिर्भावो मनसि वर्तते ।
प्रवर्तमानस्तु रजः सत्त्वमप्यतिवर्तते ॥
ये वै भावेन वर्तन्ते सर्वेष्वेतेषु ते त्रिषु ।
अन्वर्थान् सम्प्रवर्तन्ते रथनेमिमरा इव ॥
प्रदीपार्थं मनः कुर्याद् इन्द्रियैर्बुद्धिसत्तमैः ।
निश्चरद्भिर्यथायोगमुदासीनैर्यदृच्छया ॥
एवंस्वभावमेवेदमिति बुद्ध्वा न मुह्यति ।
अशोचन् सम्प्रहृष्यंश्च नित्यं विगतमत्सरः ॥
न ह्यात्मा शक्यते द्रष्टुमिन्द्रियैः कामगोचरैः ।
प्रवर्तमानैरनेकैर्दुर्धरैरकृतात्मभिः ॥
तेषां तु मनसा रश्मीन् यदा सम्यङ् नियच्छति ।
तदा प्रकाशतेऽस्यात्मा दीपदीप्ता यथाकृतिः ॥
सर्वेषामेव भूतानां तमस्युपगते यथा ।
प्रकाशं भवते सर्वं तथैवमुपधार्यताम् ॥
यथा वारिचरः पक्षी न लिप्यति जले चरन् ।
विमुक्तात्मा तथा योगी गुणदोषैर्न लिप्यते ॥
एवमेव कृतप्रज्ञो न दोषैर्विषयांश्चरन् ।
असज्जमानः सर्वेषु न कथञ्चित् प्रलिप्यते ॥
त्यक्त्वा पूर्वकृतं कर्म रतिर्यस्य सदात्मनि ।
सर्वभूतात्मभूतस्य गुणसङ्गेन सज्जतः ॥
स्वयमात्मा प्रसवति गुणेष्वपि कदाचन ।
न गुणा विदुरात्मानं गुणान् वेद स सर्वदा ॥
परिदध्याद् गुणानां स द्रष्टा चैव यथातथम् ।
सत्त्वक्षेत्रज्ञयोरेवमन्तरं लक्षयेन् नरः ॥
सृजते तु गुणान् एक एको न सृजते गुणान् ।
पृथग्भूतौ प्रकृत्यैतौ सम्प्रयुक्तौ च सर्वदा ॥
यथाश्मना हिरण्यस्य सम्प्रयुक्तौ तथैव तौ ।
मशकोदुम्बरौ वापि सम्प्रयुक्तौ यथा सह ॥
इषिका वा यथा मुञ्जे पृथक् च सह चैव ह ।
तथैव सहितावेतौ अन्योन्यस्मिन् प्रतिष्ठितौ ॥
व्यास उवाच । सृजते तु गुणान् सत्त्वं क्षेत्रज्ञस्त्वधितिष्ठति ।
गुणान् विक्रियतः सर्वान् उदासीनवद् ईश्वरः ॥
स्वभावयुक्तं तत् सर्वं यद् इमान् सृजते गुणान् ।
ऊर्णनाभिर्यथा सूत्रं सृजते तद् गुणांस्तथा ॥
प्रवृत्ता न निवर्तन्ते प्रवृत्तिर्नोपलभ्यते ।
एवमेके व्यवस्यन्ति निवृत्तिमिति चापरे ॥
उभयं सम्प्रधार्यैतद् अध्यवस्येद् यथामति ।
अनेनैव विधानेन भवेद् वै संशयो महान् ॥
अनादिनिधनो ह्यात्मा तं बुद्ध्वा विहरेन् नरः ।
अक्रुध्यन्न् अप्रहृष्यंश्च नित्यं विगतमत्सरः ॥
इत्येवं हृदये सर्वो बुद्धिचिन्तामयं दृढम् ।
अनित्यं सुखमासीनमशोच्यं छिन्नसंशयः ॥
तरयेत् प्रच्युतां पृथ्वीं यथा पूर्णां नदीं नराः ।
अवगाह्य च विद्वांसो विप्रा लोलमिमं तथा ॥
न तु तप्यति वै विद्वान् स्थले चरति तत्त्ववित् ।
एवं विचिन्त्य चात्मानं केवलं ज्ञानमात्मनः ॥
तां तु बुद्ध्वा नरः सर्गं भूतानामागतिं गतिम् ।
समचेष्टश्च वै सम्यग् लभते शममुत्तमम् ॥
एतद् द्विजन्मसामग्र्यं ब्राह्मणस्य विशेषतः ।
आत्मज्ञानसमस्नेह+ ।पर्याप्तं तत्परायणम् ॥
तत्त्वं बुद्ध्वा भवेद् बुद्धः किमन्यद् बुद्धलक्षणम् ।
विज्ञायैतद् विमुच्यन्ते कृतकृत्या मनीषिणः ॥
न भवति विदुषां महद् भयम् ।
यद् अविदुषां सुमहद् भयं परत्र ।
नहि गतिरधिकास्ति कस्यचिद् ।
भवति हि या विदुषः सनातनी ॥
लोके मातरमसूयते नरस्- ।
तत्र देवमनिरीक्ष्य शोचते ।
तत्र चेत् कुशलो न शोचते ।
ये विदुस्तद् उभयं कृताकृतम् ॥
यत् करोत्यनभिसन्धिपूर्वकम् ।
तच्च निन्दयति यत् पुरा कृतम् ।
यत् प्रियं तद् उभयं न वाप्रियम् ।
तस्य तज्जनयतीह कुर्वतः ॥
मुनय ऊचुः । यस्माद् धर्मात् परो धर्मो विद्यते नेह कश्चन ।
यो विशिष्टश्च भूतेभ्यस्तद् भवान् प्रब्रवीतु नः ॥
व्यास उवाच । धर्मं च सम्प्रवक्ष्यामि पुराणम् ऋषिभिः स्तुतम् ।
विशिष्टं सर्वधर्मेभ्यः शृणुध्वं मुनिसत्तमाः ॥
इन्द्रियाणि प्रमाथीनि बुद्ध्या संयम्य तत्त्वतः ।
सर्वतः प्रसृतानीह पिता बालान् इवात्मजान् ॥
मनसश्चेन्द्रियाणां चाप्यैकाग्र्यं परमं तपः ।
विज्ञेयः सर्वधर्मेभ्यः स धर्मः पर उच्यते ॥
तानि सर्वाणि सन्धाय मनःषष्ठानि मेधया ।
आत्मतृप्तः स एवासीद् बहुचिन्त्यमचिन्तयन् ॥
गोचरेभ्यो निवृत्तानि यदा स्थास्यन्ति वेश्मनि ।
तदा चैवात्मनात्मानं परं द्रक्ष्यथ शाश्वतम् ॥
सर्वात्मानं महात्मानं विधूममिव पावकम् ।
प्रपश्यन्ति महात्मानं ब्राह्मणा ये मनीषिणः ॥
यथा पुष्पफलोपेतो बहुशाखो महाद्रुमः ।
आत्मनो नाभिजानीते क्व मे पुष्पं क्व मे फलम् ॥
एवमात्मा न जानीते क्व गमिष्ये कुतोऽन्वहम् ।
अन्यो ह्यस्यान्तरात्मास्ति यः सर्वमनुपश्यति ॥
ज्ञानदीपेन दीप्तेन पश्यत्यात्मानमात्मना ।
दृष्ट्वात्मानं तथा यूयं विरागा भवत द्विजाः ॥
विमुक्ताः सर्वपापेभ्यो मुक्तत्वच इवोरगाः ।
परां बुद्धिमवाप्येहाप्यचिन्ता विगतज्वराः ॥
सर्वतःस्रोतसं घोरां नदीं लोकप्रवाहिणीम् ।
पञ्चेन्द्रियग्राहवतीं मनःसङ्कल्परोधसम् ॥
लोभमोहतृणच्छन्नां कामक्रोधसरीसृपाम् ।
सत्यतीर्थानृतक्षोभां क्रोधपङ्कां सरिद्वराम् ॥
अव्यक्तप्रभवां शीघ्रां कामक्रोधसमाकुलाम् ।
प्रतरध्वं नदीं बुद्ध्या दुस्तरामकृतात्मभिः ॥
संसारसागरगमां योनिपातालदुस्तराम् ।
आत्मजन्मोद्भवां तां तु जिह्वावर्तदुरासदाम् ॥
यां तरन्ति कृतप्रज्ञा धृतिमन्तो मनीषिणः ।
तां तीर्णः सर्वतो मुक्तो विधूतात्मात्मवाञ् शुचिः ॥
उत्तमां बुद्धिमास्थाय ब्रह्मभूयाय कल्पते ।
उत्तीर्णः सर्वसङ्क्लेशान् प्रसन्नात्मा विकल्मषः ॥
भूयिष्ठानीव भूतानि सर्वस्थानान् निरीक्ष्य च ।
अक्रुध्यन्न् अप्रसीदंश्च ननृशंसमतिस्तथा ॥
ततो द्रक्ष्यथ सर्वेषां भूतानां प्रभवाप्ययम् ।
एतद् धि सर्वधर्मेभ्यो विशिष्टं मेनिरे बुधाः ॥
धर्मं धर्मभृतां श्रेष्ठा मुनयः सत्यदर्शिनः ।
आत्मानो व्यापिनो विप्रा इति पुत्रानुशासनम् ॥
प्रयताय प्रवक्तव्यं हितायानुगताय च ।
आत्मज्ञानमिदं गुह्यं सर्वगुह्यतमं महत् ॥
अब्रवं यद् अहं विप्रा आत्मसाक्षिकमञ्जसा ।
नैव स्त्री न पुमान् एवं न चैवेदं नपुंसकम् ॥
अदुःखमसुखं ब्रह्म भूतभव्यभवात्मकम् ।
नैतज्ज्ञात्वा पुमान् स्त्री वा पुनर्भवमवाप्नुयात् ॥
यथा मतानि सर्वाणि तथैतानि यथा तथा ।
कथितानि मया विप्रा भवन्ति न भवन्ति च ॥
तत्प्रीतियुक्तेन गुणान्वितेन ।
पुत्रेण सत्पुत्रदयान्वितेन ।
दृष्ट्वा हितं प्रीतमना यदर्थम् ।
ब्रूयात् सुतस्येह यद् उक्तमेतत् ॥
मुनय ऊचुः । मोक्षः पितामहेनोक्त उपायान् नानुपायतः ।
तमुपायं यथान्यायं श्रोतुमिच्छामहे मुने ॥
व्यास उवाच । अस्मासु तन् महाप्राज्ञा युक्तं निपुणदर्शनम् ।
यदुपायेन सर्वार्थान् मृगयध्वं सदानघाः ॥
घटोपकरणे बुद्धिर्घटोत्पत्तौ न सा मता ।
एवं धर्माद्युपायार्थे नान्यधर्मेषु कारणम् ॥
पूर्वे समुद्रे यः पन्था न स गच्छति पश्चिमम् ।
एकः पन्था हि मोक्षस्य तच्छृणुध्वं ममानघाः ॥
क्षमया क्रोधमुच्छिन्द्यात् कामं सङ्कल्पवर्जनात् ।
सत्त्वसंसेवनाद् धीरो निद्रामुच्छेत्तुमर्हति ॥
अप्रमादाद् भयं रक्षेद् रक्षेत् क्षेत्रं च संविदम् ।
इच्छां द्वेषं च कामं च धैर्येण विनिवर्तयेत् ॥
निद्रां च प्रतिभां चैव ज्ञानाभ्यासेन तत्त्ववित् ।
उपद्रवांस्तथा योगी हितजीर्णमिताशनात् ॥
लोभं मोहं च सन्तोषाद् विषयांस्तत्त्वदर्शनात् ।
अनुक्रोशाद् अधर्मं च जयेद् धर्ममुपेक्षया ॥
आयत्या च जयेद् आशां सामर्थ्यं सङ्गवर्जनात् ।
अनित्यत्वेन च स्नेहं क्षुधां योगेन पण्डितः ॥
कारुण्येनात्मनात्मानं तृष्णां च परितोषतः ।
उत्थानेन जयेत् तन्द्रां वितर्कं निश्चयाज्जयेत् ॥
मौनेन बहुभाषां च शौर्येण च भयं जयेत् ।
यच्छेद् वाङ्मनसी बुद्ध्या तां यच्छेज्ज्ञानचक्षुषा ॥
ज्ञानमात्मा महान् यच्छेत् तं यच्छेच्छान्तिरात्मनः ।
तद् एतद् उपशान्तेन बोद्धव्यं शुचिकर्मणा ॥
योगदोषान् समुच्छिद्य पञ्च यान् कवयो विदुः ।
कामं क्रोधं च लोभं च भयं स्वप्नं च पञ्चमम् ॥
परित्यज्य निषेवेत यथावद् योगसाधनात् ।
ध्यानमध्ययनं दानं सत्यं ह्रीरार्जवं क्षमा ॥
शौचमाचारतः शुद्धिरिन्द्रियाणां च संयमः ।
एतैर्विवर्धते तेजः पाप्मानमुपहन्ति च ॥
सिध्यन्ति चास्य सङ्कल्पा विज्ञानं च प्रवर्तते ।
धूतपापः स तेजस्वी लघ्वाहारो जितेन्द्रियः ॥
कामक्रोधौ वशे कृत्वा निर्विशेद् ब्रह्मणः पदम् ।
अमूढत्वमसङ्गित्वं कामक्रोधविवर्जनम् ॥
अदैन्यमनुदीर्णत्वमनुद्वेगो ह्यवस्थितिः ।
एष मार्गो हि मोक्षस्य प्रसन्नो विमलः शुचिः ।
तथा वाक्कायमनसां नियमाः कामतोऽव्ययाः ॥
मुनय ऊचुः । साङ्ख्यं योगस्य नो विप्र विशेषं वक्तुमर्हसि ।
तव धर्मज्ञ सर्वं हि विदितं मुनिसत्तम ॥
व्यास उवाच । साङ्ख्याः साङ्ख्यं प्रशंसन्ति योगान् योगविदुत्तमाः ।
वदन्ति कारणैः श्रेष्ठैः स्वपक्षोद्भवनाय वै ॥
अनीश्वरः कथं मुच्येद् इत्येवं मुनिसत्तमाः ।
वदन्ति कारणैः श्रेष्ठं योगं सम्यङ् मनीषिणः ॥
वदन्ति कारणं वेदं साङ्ख्यं सम्यग् द्विजातयः ।
विज्ञायेह गतीः सर्वा विरक्तो विषयेषु यः ॥
ऊर्ध्वं स देहात् सुव्यक्तं विमुच्येद् इति नान्यथा ।
एतद् आहुर्महाप्राज्ञाः साङ्ख्यं वै मोक्षदर्शनम् ॥
स्वपक्षे कारणं ग्राह्यं समर्थं वचनं हितम् ।
शिष्टानां हि मतं ग्राह्यं भवद्भिः शिष्टसम्मतैः ॥
प्रत्यक्षं हेतवो योगाः साङ्ख्याः शास्त्रविनिश्चयाः ।
उभे चैते मते तत्त्वे समवेते द्विजोत्तमाः ॥
उभे चैते मते ज्ञाते मुनीन्द्राः शिष्टसम्मते ।
अनुष्ठिते यथाशास्त्रं नयेतां परमां गतिम् ॥
तुल्यं शौचं तयोर्युक्तं दया भूतेषु चानघाः ।
व्रतानां धारणं तुल्यं दर्शनं त्वसमं तयोः ॥
मुनय ऊचुः । यदि तुल्यं व्रतं शौचं दया चात्र महामुने ।
तुल्यं तद्दर्शनं कस्मात् तन् नो ब्रूहि द्विजोत्तम ॥
व्यास उवाच । रागं मोहं तथा स्नेहं कामं क्रोधं च केवलम् ।
योगास्थिरोदितान् दोषान् पञ्चैतान् प्राप्नुवन्ति तान् ॥
यथा वानिमिषाः स्थूलं जालं छित्त्वा पुनर्जलम् ।
प्राप्नुवन्ति तथा योगात् तत् पदं वीतकल्मषाः ॥
तथैव वागुरां छित्त्वा बलवन्तो यथा मृगाः ।
प्राप्नुयुर्विमलं मार्गं विमुक्ताः सर्वबन्धनैः ॥
लोभजानि तथा विप्रा बन्धनानि बलान्वितः ।
छित्त्वा योगात् परं मार्गं गच्छन्ति विमलं शुभम् ॥
अचलास्त्वाविला विप्रा वागुरासु तथापरे ।
विनश्यन्ति न सन्देहस्तद्वद् योगबलाद् ऋते ॥
बलहीनाश्च विप्रेन्द्रा यथा जालं गता द्विजाः ।
बन्धं न गच्छन्त्यनघा योगास्ते तु सुदुर्लभाः ॥
यथा च शकुनाः सूक्ष्मं प्राप्य जालमरिन्दमाः ।
तत्राशक्ता विपद्यन्ते मुच्यन्ते तु बलान्विताः ॥
कर्मजैर्बन्धनैर्बद्धास्तद्वद् योगपरा द्विजाः ।
अबला न विमुच्यन्ते मुच्यन्ते च बलान्विताः ॥
अल्पकश्च यथा विप्रा वह्निः शाम्यति दुर्बलः ।
आक्रान्त इन्धनैः स्थूलैस्तद्वद् योगबलः स्मृतः ॥
स एव च तदा विप्रा वह्निर्जातबलः पुनः ।
समीरणगतः कृत्स्नां दहेत् क्षिप्रं महीमिमाम् ॥
तत्त्वज्ञानबलो योगी दीप्ततेजा महाबलः ।
अन्तकाल इवादित्यः कृत्स्नं संशोषयेज्जगत् ॥
दुर्बलश्च यथा विप्राः स्रोतसा ह्रियते नरः ।
बलहीनस्तथा योगी विषयैर्ह्रियते च सः ॥
तद् एव तु यथा स्रोतो विष्कम्भयति वारणः ।
तद्वद् योगबलं लब्ध्वा न भवेद् विषयैर्हृतः ॥
विशन्ति वा वशाद् वाथ योगाद् योगबलान्विताः ।
प्रजापतीन् मनून् सर्वान् महाभूतानि चेश्वराः ॥
न यमो नान्तकः क्रुद्धो न मृत्युर्भीमविक्रमः ।
विशन्ते तद् द्विजाः सर्वे योगस्यामिततेजसः ॥
आत्मनां च सहस्राणि बहूनि द्विजसत्तमाः ।
योगं कुर्याद् बलं प्राप्य तैश्च सर्वैर्महीं चरेत् ॥
प्राप्नुयाद् विषयान् कश्चित् पुनश्चोग्रं तपश्चरेत् ।
सङ्क्षिप्येच्च पुनर्विप्राः सूर्यस्तेजोगुणान् इव ॥
बलस्थस्य हि योगस्य बलार्थं मुनिसत्तमाः ।
विमोक्षप्रभवं विष्णुमुपपन्नमसंशयम् ॥
बलानि योगप्रोक्तानि मयैतानि द्विजोत्तमाः ।
निदर्शनार्थं सूक्ष्माणि वक्ष्यामि च पुनर्द्विजाः ॥
आत्मनश्च समाधाने धारणां प्रति वा द्विजाः ।
निदर्शनानि सूक्ष्माणि शृणुध्वं मुनिसत्तमाः ॥
अप्रमत्तो यथा धन्वी लक्ष्यं हन्ति समाहितः ।
युक्तः सम्यक् तथा योगी मोक्षं प्राप्नोत्यसंशयम् ॥
स्नेहपात्रे यथा पूर्णे मन आधाय निश्चलम् ।
पुरुषो युक्त आरोहेत् सोपानं युक्तमानसः ॥
मुक्तस्तथायमात्मानं योगं तद्वत् सुनिश्चलम् ।
करोत्यमलमात्मानं भास्करोपमदर्शने ॥
यथा च नावं विप्रेन्द्राः कर्णधारः समाहितः ।
महार्णवगतां शीघ्रं नयेद् विप्रांस्तु पत्तनम् ॥
तद्वद् आत्मसमाधानं युक्तो योगेन योगवित् ।
दुर्गमं स्थानमाप्नोति हित्वा देहमिमं द्विजाः ॥
सारथिश्च यथा युक्तः सदश्वान् सुसमाहितः ।
देशमिष्टं नयत्याशु धन्विनं पुरुषर्षभम् ॥
तथैव च द्विजा योगी धारणासु समाहितः ।
प्राप्नोत्याशु परं स्थानं लक्ष्यमुक्त इवाशुगः ॥
आविश्यात्मनि चात्मानं योऽवतिष्ठति सोऽचलः ।
पाशं हत्वेव मीनानां पदमाप्नोति सोऽजरम् ॥
नाभ्यां शीर्षे च कुक्षौ च हृदि वक्षसि पार्श्वयोः ।
दर्शने श्रवणे वापि घ्राणे चामितविक्रमः ॥
स्थानेष्वेतेषु यो योगी महाव्रतसमाहितः ।
आत्मना सूक्ष्ममात्मानं युङ्क्ते सम्यग् द्विजोत्तमाः ॥
सुशीघ्रमचलप्रख्यं कर्म दग्ध्वा शुभाशुभम् ।
उत्तमं योगमास्थाय यदीच्छति विमुच्यते ॥
मुनय ऊचुः । आहारान् कीदृशान् कृत्वा कानि जित्वा च सत्तम ।
योगी बलमवाप्नोति तद् भवान् वक्तुमर्हति ॥
व्यास उवाच । कणानां भक्षणे युक्तः पिण्याकस्य च भो द्विजाः ।
स्नेहानां वर्जने युक्तो योगी बलमवाप्नुयात् ॥
भुञ्जानो यावकं रूक्षं दीर्घकालं द्विजोत्तमाः ।
एकाहारी विशुद्धात्मा योगी बलमवाप्नुयात् ॥
पक्षान् मासान् ऋतूंश्चित्रान् सञ्चरंश्च गुहास्तथा ।
अपः पीत्वा पयोमिश्रा योगी बलमवाप्नुयात् ॥
अखण्डमपि वा मासं सततं मुनिसत्तमाः ।
उपोष्य सम्यक् शुद्धात्मा योगी बलमवाप्नुयात् ॥
कामं जित्वा तथा क्रोधं शीतोष्णं वर्षमेव च ।
भयं शोकं तथा स्वापं पौरुषान् विषयांस्तथा ॥
अरतिं दुर्जयां चैव घोरां दृष्ट्वा च भो द्विजाः ।
स्पर्शं निद्रां तथा तन्द्रां दुर्जयां मुनिसत्तमाः ॥
दीपयन्ति महात्मानं सूक्ष्ममात्मानमात्मना ।
वीतरागा महाप्राज्ञा ध्यानाध्ययनसम्पदा ॥
दुर्गस्त्वेष मतः पन्था ब्राह्मणानां विपश्चिताम् ।
यः कश्चिद् व्रजति क्षिप्रं क्षेमेण मुनिपुङ्गवाः ॥
यथा कश्चिद् वनं घोरं बहुसर्पसरीसृपम् ।
श्वभ्रवत् तोयहीनं च दुर्गमं बहुकण्टकम् ॥
अभक्तमटवीप्रायं दावदग्धमहीरुहम् ।
पन्थानं तस्कराकीर्णं क्षेमेणाभिपतेत् तथा ॥
योगमार्गं समासाद्य यः कश्चिद् व्रजते द्विजः ।
क्षेमेणोपरमेन् मार्गाद् बहुदोषोऽपि सम्मतः ॥
आस्थेयं क्षुरधारासु निशितासु द्विजोत्तमाः ।
धारणा सा तु योगस्य दुर्गेयमकृतात्मभिः ॥
विषमा धारणा विप्रा यान्ति वै न शुभां गतिम् ।
नेतृहीना यथा नावः पुरुषाणां तु वै द्विजाः ॥
यस्तु तिष्ठति योगाधौ धारणासु यथाविधि ।
मरणं जन्मदुःखित्वं सुखित्वं स विशिष्यते ॥
नानाशास्त्रेषु नियतं नानामुनिनिषेवितम् ।
परं योगस्य पन्थानं निश्चितं तं द्विजातिषु ॥
परं हि तद् ब्रह्ममयं मुनीन्द्रा ।
ब्रह्माणमीशं वरदं च विष्णुम् ।
भवं च धर्मं च महानुभावम् ।
यद् ब्रह्मपुत्रान् सुमहानुभावान् ॥
तमश्च कष्टं सुमहद् रजश्च ।
सत्त्वं च शुद्धं प्रकृतिं परां च ।
सिद्धिं च देवीं वरुणस्य पत्नीम् ।
तेजश्च कृत्स्नं सुमहच्च धैर्यम् ॥
ताराधिपं खे विमलं सुतारम् ।
विश्वांश्च देवान् उरगान् पितृंश्च ।
शैलांश्च कृत्स्नान् उदधींश्च वाचलान् ।
नदीश्च सर्वाः सनगांश्च नागान् ॥
साध्यांस्तथा यक्षगणान् दिशश्च ।
गन्धर्वसिद्धान् पुरुषान् स्त्रियश्च ।
परस्परं प्राप्य महान् महात्मा ।
विशेत योगी नचिराद् विमुक्तः ॥
कथा च या विप्रवराः प्रसक्ता ।
दैवे महावीर्यमतौ शुभेयम् ।
योगान् स सर्वान् अनुभूय मर्त्या ।
नारायणं तं द्रुतमाप्नुवन्ति ॥
मुनय ऊचुः । सम्यक् क्रियेयं विप्रेन्द्र वर्णिता शिष्टसम्मता ।
योगमार्गो यथान्यायं शिष्यायेह हितैषिणा ॥
साङ्ख्ये त्विदानीं धर्मस्य विधिं प्रब्रूहि तत्त्वतः ।
त्रिषु लोकेषु यज्ज्ञानं सर्वं तद् विदितं हि ते ॥
व्यास उवाच । शृणुध्वं मुनयः सर्वमाख्यानं विदितात्मनाम् ।
विहितं यतिभिर्वृद्धैः कपिलादिभिरीश्वरैः ॥
यस्मिन् सुविभ्रमाः केचिद् दृश्यन्ते मुनिसत्तमाः ।
गुणाश्च यस्मिन् बहवो दोषहानिश्च केवला ॥
ज्ञानेन परिसङ्ख्याय सदोषान् विषयान् द्विजाः ।
मानुषान् दुर्जयान् कृत्स्नान् पैशाचान् विषयांस्तथा ॥
विषयान् औरगाञ् ज्ञात्वा गन्धर्वविषयांस्तथा ।
पितृणां विषयाञ् ज्ञात्वा तिर्यक्त्वं चरतां द्विजाः ॥
सुपर्णविषयाञ् ज्ञात्वा मरुतां विषयांस्तथा ।
महर्षिविषयांश्चैव राजर्षिविषयांस्तथा ॥
आसुरान् विषयाञ् ज्ञात्वा वैश्वदेवांस्तथैव च ।
देवर्षिविषयाञ् ज्ञात्वा योगानामपि वै परान् ॥
विषयांश्च प्रमाणस्य ब्रह्मणो विषयांस्तथा ।
आयुषश्च परं कालं लोकैर्विज्ञाय तत्त्वतः ॥
सुखस्य च परं कालं विज्ञाय मुनिसत्तमाः ।
प्राप्तकाले च यद् दुःखं पततां विषयैषिणाम् ॥
तिर्यक्त्वे पततां विप्रास्तथैव नरकेषु यत् ।
स्वर्गस्य च गुणाञ् ज्ञात्वा दोषान् सर्वांश्च भो द्विजाः ॥
वेदवादे च ये दोषा गुणा ये चापि वैदिकाः ।
ज्ञानयोगे च ये दोषा ज्ञानयोगे च ये गुणाः ॥
साङ्ख्यज्ञाने च ये दोषांस्तथैव च गुणा द्विजाः ।
सत्त्वं दशगुणं ज्ञात्वा रजो नवगुणं तथा ॥
तमश्चाष्टगुणं ज्ञात्वा बुद्धिं सप्तगुणां तथा ।
षड्गुणं च नभो ज्ञात्वा तमश्च त्रिगुणं महत् ॥
द्विगुणं च रजो ज्ञात्वा सत्त्वं चैकगुणं पुनः ।
मार्गं विज्ञाय तत्त्वेन प्रलयप्रेक्षणेन तु ॥
ज्ञानविज्ञानसम्पन्नाः कारणैर्भावितात्मभिः ।
प्राप्नुवन्ति शुभं मोक्षं सूक्ष्मा इव नभः परम् ॥
रूपेण दृष्टिं संयुक्तां घ्राणं गन्धगुणेन च ।
शब्दग्राह्यं तथा श्रोत्रं जिह्वां रसगुणेन च ॥
त्वचं स्पर्शं तथा शक्यं वायुं चैव तदाश्रितम् ।
मोहं तमसि संयुक्तं लोभं मोहेषु संश्रितम् ॥
विष्णुं क्रान्ते बले शक्रं कोष्ठे सक्तं तथानलम् ।
अप्सु देवीं समायुक्तामापस्तेजसि संश्रिताः ॥
तेजो वायौ तु संयुक्तं वायुं नभसि चाश्रितम् ।
नभो महति संयुक्तं तमो महसि संस्थितम् ॥
रजः सत्त्वं तथा सक्तं सत्त्वं सक्तं तथात्मनि ।
सक्तमात्मानमीशे च देवे नारायणे तथा ॥
देवं मोक्षे च संयुक्तं ततो मोक्षं च न क्वचित् ।
ज्ञात्वा सत्त्वगुणं देहं वृतं षोडशभिर्गुणैः ॥
स्वभावं भावनां चैव ज्ञात्वा देहसमाश्रिताम् ।
मध्यस्थमिव चात्मानं पापं यस्मिन् न विद्यते ॥
द्वितीयं कर्म वै ज्ञात्वा विप्रेन्द्रा विषयैषिणाम् ।
इन्द्रियाणीन्द्रियार्थांश्च सर्वान् आत्मनि संश्रितान् ॥
दुर्लभत्वं च मोक्षस्य विज्ञाय श्रुतिपूर्वकम् ।
प्राणापानौ समानं च व्यानोदानौ च तत्त्वतः ॥
आद्यं चैवानिलं ज्ञात्वा प्रभवं चानिलं पुनः ।
सप्तधा तांस्तथा शेषान् सप्तधा विधिवत् पुनः ॥
प्रजापतीन् ऋषींश्चैव सर्गांश्च सुबहून् वरान् ।
सप्तर्षींश्च बहूञ् ज्ञात्वा राजर्षींश्च परन्तपान् ॥
सुरर्षीन् मरुतश्चान्यान् ब्रह्मर्षीन् सूर्यसंनिभान् ।
ऐश्वर्याच्च्यावितान् दृष्ट्वा कालेन महता द्विजाः ॥
महतां भूतसङ्घानां श्रुत्वा नाशं च भो द्विजाः ।
गतिं वाचां शुभां ज्ञात्वा अर्चार्हाः पापकर्मणाम् ॥
वैतरण्यां च यद् दुःखं पतितानां यमक्षये ।
योनिषु च विचित्रासु सञ्चारान् अशुभांस्तथा ॥
जठरे चाशुभे वासं शोणितोदकभाजने ।
श्लेष्ममूत्रपुरीषे च तीव्रगन्धसमन्विते ॥
शुक्रशोणितसङ्घाते मज्जास्नायुपरिग्रहे ।
शिराशतसमाकीर्णे नवद्वारे पुरेऽथ वै ॥
विज्ञाय हितमात्मानं योगांश्च विविधान् द्विजाः ।
तामसानां च जन्तूनां रमणीयानृतात्मनाम् ॥
सात्त्विकानां च जन्तूनां कुत्सितं मुनिसत्तमाः ।
गर्हितं महतामर्थे साङ्ख्यानां विदितात्मनाम् ॥
उपप्लवांस्तथा घोराञ् शशिनस्तेजसस्तथा ।
ताराणां पतनं दृष्ट्वा नक्षत्राणां च पर्ययम् ॥
द्वन्द्वानां विप्रयोगं च विज्ञाय कृपणं द्विजाः ।
अन्योन्यभक्षणं दृष्ट्वा भूतानामपि चाशुभम् ॥
बाल्ये मोहं च विज्ञाय पक्षदेहस्य चाशुभम् ।
रागं मोहं च सम्प्राप्तं क्वचित् सत्त्वं समाश्रितम् ॥
सहस्रेषु नरः कश्चिन् मोक्षबुद्धिं समाश्रितः ।
दुर्लभत्वं च मोक्षस्य विज्ञानं श्रुतिपूर्वकम् ॥
बहुमानमलब्धेषु लब्धे मध्यस्थतां पुनः ।
विषयाणां च दौरात्म्यं विज्ञाय च पुनर्द्विजाः ॥
गतासूनां च सत्त्वानां देहान् भित्त्वा तथा शुभान् ।
वासं कुलेषु जन्तूनां मरणाय धृतात्मनाम् ॥
सात्त्विकानां च जन्तूनां दुःखं विज्ञाय भो द्विजाः ।
ब्रह्मघ्नानां गतिं ज्ञात्वा पतितानां सुदारुणाम् ॥
सुरापाने च सक्तानां ब्राह्मणानां दुरात्मनाम् ।
गुरुदारप्रसक्तानां गतिं विज्ञाय चाशुभाम् ॥
जननीषु च वर्तन्ते येन सम्यग् द्विजोत्तमाः ।
सदेवकेषु लोकेषु येन वर्तन्ति मानवाः ॥
तेन ज्ञानेन विज्ञाय गतिं चाशुभकर्मणाम् ।
तिर्यग्योनिगतानां च विज्ञाय च गतीः पृथक् ॥
वेदवादांस्तथा चित्रान् ऋतूनां पर्ययांस्तथा ।
क्षयं संवत्सराणां च मासानां च क्षयं तथा ॥
पक्षक्षयं तथा दृष्ट्वा दिवसानां च सङ्क्षयम् ।
क्षयं वृद्धिं च चन्द्रस्य दृष्ट्वा प्रत्यक्षतस्तथा ॥
वृद्धिं दृष्ट्वा समुद्राणां क्षयं तेषां तथा पुनः ।
क्षयं धनानां दृष्ट्वा च पुनर्वृद्धिं तथैव च ॥
संयोगानां तथा दृष्ट्वा युगानां च विशेषतः ।
देहवैक्लव्यतां चैव सम्यग् विज्ञाय तत्त्वतः ॥
आत्मदोषांश्च विज्ञाय सर्वान् आत्मनि संस्थितान् ।
स्वदेहाद् उत्थितान् गन्धांस्तथा विज्ञाय चाशुभान् ॥
मुनय ऊचुः । कान् उत्पातभवान् दोषान् पश्यसि ब्रह्मवित्तम ।
एतं नः संशयं कृत्स्नं वक्तुमर्हस्यशेषतः ॥
व्यास उवाच । पञ्च दोषान् द्विजा देहे प्रवदन्ति मनीषिणः ।
मार्गज्ञाः कापिलाः साङ्ख्याः शृणुध्वं मुनिसत्तमाः ॥
कामक्रोधौ भयं निद्रा पञ्चमः श्वास उच्यते ।
एते दोषाः शरीरेषु दृश्यन्ते सर्वदेहिनाम् ॥
छिन्दन्ति क्षमया क्रोधं कामं सङ्कल्पवर्जनात् ।
सत्त्वसंसेवनान् निद्रामप्रमादाद् भयं तथा ॥
छिन्दन्ति पञ्चमं श्वासमल्पाहारतया द्विजाः ।
गुणान् गुणशतैर्ज्ञात्वा दोषान् दोषशतैरपि ॥
हेतून् हेतुशतैश्चित्रैश्चित्रान् विज्ञाय तत्त्वतः ।
अपां फेनोपमं लोकं विष्णोर्मायाशतैः कृतम् ॥
चित्रभित्तिप्रतीकाशं नलसारमनर्थकम् ।
तमःसम्भ्रमितं दृष्ट्वा वर्षबुद्बुदसंनिभम् ॥
नाशप्रायं सुखाधानं नाशोत्तरमहाभयम् ।
रजस्तमसि सम्मग्नं पङ्के द्विपमिवावशम् ॥
साङ्ख्या विप्रा महाप्राज्ञास्त्यक्त्वा स्नेहं प्रजाकृतम् ।
ज्ञानज्ञेयेन साङ्ख्येन व्यापिना महता द्विजाः ॥
राजसान् अशुभान् गन्धांस्तामसांश्च तथाविधान् ।
पुण्यांश्च सात्त्विकान् गन्धान् स्पर्शजान् देहसंश्रितान् ॥
छित्त्वात्मज्ञानशस्त्रेण तपोदण्डेन सत्तमाः ।
ततो दुःखादिकं घोरं चिन्ताशोकमहाह्रदम् ॥
व्याधिमृत्युमहाघोरं महाभयमहोरगम् ।
तमःकूर्मं रजोमीनं प्रज्ञया सन्तरन्त्युत ॥
स्नेहपङ्कं जरादुर्गं स्पर्शद्वीपं द्विजोत्तमाः ।
कर्मागाधं सत्यतीरं स्थितं व्रतमनीषिणः ॥
हर्षसङ्घमहावेगं नानारससमाकुलम् ।
नानाप्रीतिमहारत्नं दुःखज्वरसमीरितम् ॥
शोकतृष्णामहावर्तं तीक्ष्णव्याधिमहारुजम् ।
अस्थिसङ्घातसङ्घट्टं श्लेष्मयोगं द्विजोत्तमाः ॥
दानमुक्ताकरं घोरं शोणितोद्गारविद्रुमम् ।
हसितोत्क्रुष्टनिर्घोषं नानाज्ञानसुदुष्करम् ॥
रोदनाश्रुमलक्षारं सङ्गयोगपरायणम् ।
प्रलब्ध्वा जन्मलोको यं पुत्रबान्धवपत्तनम् ॥
अहिंसासत्यमर्यादं प्राणयोगमयोर्मिलम् ।
वृन्दानुगामिनं क्षीरं सर्वभूतपयोदधिम् ॥
मोक्षदुर्लभविषयं वाडवासुखसागरम् ।
तरन्ति यतयः सिद्धा ज्ञानयोगेन चानघाः ॥
तीर्त्वा च दुस्तरं जन्म विशन्ति विमलं नभः ।
ततस्तान् सुकृतीञ् ज्ञात्वा सूर्यो वहति रश्मिभिः ॥
पद्मतन्तुवद् आविश्य प्रवहन् विषयान् द्विजाः ।
तत्र तान् प्रवहो वायुः प्रतिगृह्णाति चानघाः ॥
वीतरागान् यतीन् सिद्धान् वीर्ययुक्तांस्तपोधनान् ।
सूक्ष्मः शीतः सुगन्धश्च सुखस्पर्शश्च भो द्विजाः ॥
सप्तानां मरुतां श्रेष्ठो लोकान् गच्छति यः शुभान् ।
स तान् वहति विप्रेन्द्रा नभसः परमां गतिम् ॥
नभो वहति लोकेशान् रजसः परमां गतिम् ।
रजो वहति विप्रेन्द्राः सत्त्वस्य परमां गतिम् ॥
सत्त्वं वहति शुद्धात्मा परं नारायणं प्रभुम् ।
प्रभुर्वहति शुद्धात्मा परमात्मानमात्मना ॥
परमात्मानमासाद्य तद्भूता यतयोऽमलाः ।
अमृतत्वाय कल्पन्ते न निवर्तन्ति च द्विजाः ॥
परमा सा गतिर्विप्रा निर्द्वन्द्वानां महात्मनाम् ।
सत्यार्जवरतानां वै सर्वभूतदयावताम् ॥
मुनय ऊचुः । स्थानमुत्तममासाद्य भगवन्तं स्थिरव्रताः ।
आजन्ममरणं वा ते रमन्ते तत्र वा न वा ॥
यद् अत्र तथ्यं तत्त्वं नो यथावद् वक्तुमर्हसि ।
त्वदृते मानवं नान्यं प्रष्टुमर्हाम सत्तम ॥
मोक्षदोषो महान् एष प्राप्य सिद्धिं गतान् ऋषीन् ।
यदि तत्रैव विज्ञाने वर्तन्ते यतयः परे ॥
प्रवृत्तिलक्षणं धर्मं पश्याम परमं द्विज ।
मग्नस्य हि परे ज्ञाने किन्तु दुःखान्तरं भवेत् ॥
व्यास उवाच । यथान्यायं मुनिश्रेष्ठाः प्रश्नः पृष्टश्च सङ्कटः ।
बुधानामपि सम्मोहः प्रश्नेऽस्मिन् मुनिसत्तमाः ॥
अत्रापि तत्त्वं परमं शृणुध्वं वचनं मम ।
बुद्धिश्च परमा यत्र कपिलानां महात्मनाम् ॥
इन्द्रियाण्यपि बुध्यन्ते स्वदेहं देहिनां द्विजाः ।
करणान्यात्मनस्तानि सूक्ष्मं पश्यन्ति तैस्तु सः ॥
आत्मना विप्रहीणानि काष्ठकुड्यसमानि तु ।
विनश्यन्ति न सन्देहो वेला इव महार्णवे ॥
इन्द्रियैः सह सुप्तस्य देहिनो द्विजसत्तमाः ।
सूक्ष्मश्चरति सर्वत्र नभसीव समीरणः ॥
स पश्यति यथान्यायं स्मृत्वा स्पृशति चानघाः ।
बुध्यमानो यथापूर्वमखिलेनेह भो द्विजाः ॥
इन्द्रियाणि ह सर्वाणि स्वे स्वे स्थाने यथाविधि ।
अनीशत्वात् प्रलीयन्ते सर्पा विषहता इव ॥
इन्द्रियाणां तु सर्वेषां स्वस्थानेष्वेव सर्वशः ।
आक्रम्य गतयः सूक्ष्मा वरत्यात्मा न संशयः ॥
सत्त्वस्य च गुणान् कृत्स्नान् रजसश्च गुणान् पुनः ।
गुणांश्च तमसः सर्वान् गुणान् बुद्धेश्च सत्तमाः ॥
गुणांश्च मनसश्चापि नभसश्च गुणांस्तथा ।
गुणान् वायोश्च सर्वज्ञाः स्नेहजांश्च गुणान् पुनः ॥
अपां गुणास्तथा विप्राः पार्थिवांश्च गुणान् अपि ।
सर्वान् एव गुणैर्व्याप्य क्षेत्रज्ञेषु द्विजोत्तमाः ॥
आत्मा चरति क्षेत्रज्ञः कर्मणा च शुभाशुभे ।
शिष्या इव महात्मानमिन्द्रियाणि च तं द्विजाः ॥
प्रकृतिं चाप्यतिक्रम्य शुद्धं सूक्ष्मं परात् परम् ।
नारायणं महात्मानं निर्विकारं परात् परम् ॥
विमुक्तं सर्वपापेभ्यः प्रविष्टं च ह्यनामयम् ।
परमात्मानमगुणं निर्वृतं तं च सत्तमाः ॥
श्रेष्ठं तत्र मनो विप्रा इन्द्रियाणि च भो द्विजाः ।
आगच्छन्ति यथाकालं गुरोः सन्देशकारिणः ॥
शक्यं वाल्पेन कालेन शान्तिं प्राप्तुं गुणांस्तथा ।
एवमुक्तेन विप्रेन्द्राः साङ्ख्ययोगेन मोक्षिणीम् ॥
साङ्ख्या विप्रा महाप्राज्ञा गच्छन्ति परमां गतिम् ।
ज्ञानेनानेन विप्रेन्द्रास्तुल्यं ज्ञानं न विद्यते ॥
अत्र वः संशयो मा भूज्ज्ञानं साङ्ख्यं परं मतम् ।
अक्षरं ध्रुवमेवोक्तं पूर्वं ब्रह्म सनातनम् ॥
अनादिमध्यनिधनं निर्द्वन्द्वं कर्तृ शाश्वतम् ।
कूटस्थं चैव नित्यं च यद् वदन्ति शमात्मकाः ॥
यतः सर्वाः प्रवर्तन्ते सर्गप्रलयविक्रियाः ।
एवं शंसन्ति शास्त्रेषु प्रवक्तारो महर्षयः ॥
सर्वे विप्राश्च वेदाश्च तथा सामविदो जनाः ।
ब्रह्मण्यं परमं देवमनन्तं परमाच्युतम् ॥
प्रार्थयन्तश्च तं विप्रा वदन्ति गुणबुद्धयः ।
सम्यग् उक्तास्तथा योगाः साङ्ख्याश्चामितदर्शनाः ॥
अमूर्तिस्तस्य विप्रेन्द्राः साङ्ख्यं मूर्तिरिति श्रुतिः ।
अभिज्ञानानि तस्याहुर्महान्ति मुनिसत्तमाः ॥
द्विविधानि हि भूतानि पृथिव्यां द्विजसत्तमाः ।
अगम्यगम्यसञ्ज्ञानि गम्यं तत्र विशिष्यते ॥
ज्ञानं महद् वै महतश्च विप्रा ।
वेदेषु साङ्ख्येषु तथैव योगे ।
यच्चापि दृष्टं विधिवत् पुराणे ।
साङ्ख्यागतं तन् निखिलं मुनीन्द्राः ॥
यच्चेतिहासेषु महत्सु दृष्टम् ।
यथार्थशास्त्रेषु विशिष्टदृष्टम् ।
ज्ञानं च लोके यद् इहास्ति किञ्चित् ।
साङ्ख्यागतं तच्च महामुनीन्द्राः ॥
समस्तदृष्टं परमं बलं च ।
ज्ञानं च मोक्षश्च यथावद् उक्तम् ।
तपांसि सूक्ष्माणि च यानि चैव ।
साङ्ख्ये यथावद् विहितानि विप्राः ॥
विपर्ययं तस्य हितं सदैव ।
गच्छन्ति साङ्ख्याः सततं सुखेन ।
तांश्चापि सन्धार्य ततः कृतार्थाः ।
पतन्ति विप्रायतनेषु भूयः ॥
हित्वा च देहं प्रविशन्ति मोक्षम् ।
दिवौकसश्चापि च योगसाङ्ख्याः ।
अतोऽधिकं तेऽभिरता महार्हे ।
साङ्ख्ये द्विजा भो इह शिष्टजुष्टे ॥
तेषां तु तिर्यग्गमनं हि दृष्टम् ।
नाधो गतिः पापकृतां निवासः ।
न वा प्रधाना अपि ते द्विजातयो ।
ये ज्ञानमेतन् मुनयो न सक्ताः ॥
साङ्ख्यं विशालं परमं पुराणम् ।
महार्णवं विमलमुदारकान्तम् ।
कृत्स्नं हि साङ्ख्या मुनयो महात्म+ ।
नारायणे धारयताप्रमेयम् ॥
एतन् मयोक्तं परमं हि तत्त्वम् ।
नारायणाद् विश्वमिदं पुराणम् ।
स सर्गकाले च करोति सर्गम् ।
संहारकाले च हरेत भूयः ॥
मुनय ऊचुः । किं तद् अक्षरमित्युक्तं यस्मान् नावर्तते पुनः ।
किंस्वित् तत् क्षरमित्युक्तं यस्माद् आवर्तते पुनः ॥
अक्षराक्षरयोर्व्यक्तिं पृच्छामस्त्वां महामुने ।
उपलब्धुं मुनिश्रेष्ठ तत्त्वेन मुनिपुङ्गव ॥
त्वं हि ज्ञानविदां श्रेष्ठः प्रोच्यसे वेदपारगैः ।
ऋषिभिश्च महाभागैर्यतिभिश्च महात्मभिः ॥
तद् एतच्छ्रोतुमिच्छामस्त्वत्तः सर्वं महामते ।
न तृप्तिमधिगच्छामः शृण्वन्तोऽमृतमुत्तमम् ॥
व्यास उवाच । अत्र वो वर्णयिष्यामि इतिहासं पुरातनम् ।
वसिष्ठस्य च संवादं करालजनकस्य च ॥
वसिष्ठं श्रेष्ठमासीनम् ऋषीणां भास्करद्युतिम् ।
पप्रच्छ जनको राजा ज्ञानं नैःश्रेयसं परम् ॥
परमात्मनि कुशलमध्यात्मगतिनिश्चयम् ।
मैत्रावरुणिमासीनमभिवाद्य कृताञ्जलिः ॥
स्वच्छन्दं सुकृतं चैव मधुरं चाप्यनुल्बणम् ।
पप्रच्छर्षिवरं राजा करालजनकः पुरा ॥
करालजनक उवाच । भगवञ् श्रोतुमिच्छामि परं ब्रह्म सनातनम् ।
यस्मिन् न पुनरावृत्तिं प्राप्नुवन्ति मनीषिणः ॥
यच्च तत् क्षरमित्युक्तं यत्रेदं क्षरते जगत् ।
यच्चाक्षरमिति प्रोक्तं शिवं क्षेममनामयम् ॥
वसिष्ठ उवाच । श्रूयतां पृथिवीपाल क्षरतीदं यथा जगत् ।
यत्र क्षरति पूर्वेण यावत्कालेन चाप्यथ ॥
युगं द्वादशसाहस्र्यं कल्पं विद्धि चतुर्युगम् ।
दशकल्पशतावर्तमहस्तद् ब्राह्ममुच्यते ॥
रात्रिश्चैतावती राजन् यस्यान्ते प्रतिबुध्यते ।
सृजत्यनन्तकर्माणि महान्तं भूतमग्रजम् ॥
मूर्तिमन्तममूर्तात्मा विश्वं शम्भुः स्वयम्भुवः ।
यत्रोत्पत्तिं प्रवक्ष्यामि मूलतो नृपसत्तम ॥
अणिमा लघिमा प्राप्तिरीशानं ज्योतिरव्ययम् ।
सर्वतःपाणिपादान्तं सर्वतोक्षिशिरोमुखम् ॥
सर्वतःश्रुतिमल्लोके सर्वमावृत्य तिष्ठति ।
हिरण्यगर्भो भगवान् एष बुद्धिरिति स्मृतिः ॥
महान् इति च योगेषु विरिञ्चिरिति चाप्यथ ।
साङ्ख्ये च पठ्यते शास्त्रे नामभिर्बहुधात्मकः ॥
विचित्ररूपो विश्वात्मा एकाक्षर इति स्मृतः ।
धृतमेकात्मकं येन कृत्स्नं त्रैलोक्यमात्मना ॥
तथैव बहुरूपत्वाद् विश्वरूप इति श्रुतः ।
एष वै विक्रियापन्नः सृजत्यात्मानमात्मना ॥
प्रधानं तस्य संयोगाद् उत्पन्नं सुमहत् पुरम् ।
अहङ्कारं महातेजाः प्रजापतिनमस्कृतम् ॥
अव्यक्ताद् व्यक्तिमापन्नं विद्यासर्गं वदन्ति तम् ।
महान्तं चाप्यहङ्कारमविद्यासर्ग एव च ॥
अचरश्च चरश्चैव समुत्पन्नौ तथैकतः ।
विद्याविद्येति विख्याते श्रुतिशास्त्रानुचिन्तकैः ॥
भूतसर्गमहङ्कारात् तृतीयं विद्धि पार्थिव ।
अहङ्कारेषु नृपते चतुर्थं विद्धि वैकृतम् ॥
वायुर्ज्योतिरथाकाशमापोऽथ पृथिवी तथा ।
शब्दस्पर्शौ च रूपं च रसो गन्धस्तथैव च ॥
एवं युगपद् उत्पन्नं दशवर्गमसंशयम् ।
पञ्चमं विद्धि राजेन्द्र भौतिकं सर्गमर्थकृत् ॥
श्रोत्रं त्वक् चक्षुषी जिह्वा घ्राणमेव च पञ्चमम् ।
वाग् हस्तौ चैव पादौ च पायुर्मेढ्रं तथैव च ॥
बुद्धीन्द्रियाणि चैतानि तथा कर्मेन्द्रियाणि च ।
सम्भूतानीह युगपन् मनसा सह पार्थिव ॥
एषा तत्त्वचतुर्विंशा सर्वाकृतिः प्रवर्तते ।
यां ज्ञात्वा नाभिशोचन्ति ब्राह्मणास्तत्त्वदर्शिनः ॥
एवमेतत् समुत्पन्नं त्रैलोक्यमिदमुत्तमम् ।
वेदितव्यं नरश्रेष्ठ सदैव नरकार्णवे ॥
सयक्षभूतगन्धर्वे सकिंनरमहोरगे ।
सचारणपिशाचे वै सदेवर्षिनिशाचरे ॥
सदंशकीटमशके सपूतिकृमिमूषके ।
शुनि श्वपाके चैणेये सचाण्डाले सपुल्कसे ॥
हस्त्यश्वखरशार्दूले सवृके गवि चैव ह ।
या च मूर्तिश्च यत् किञ्चित् सर्वत्रैतन् निदर्शनम् ॥
जले भुवि तथाकाशे नान्यत्रेति विनिश्चयः ।
स्थानं देहवतामासीद् इत्येवमनुशुश्रुम ॥
कृत्स्नमेतावतस्तात क्षरते व्यक्तसञ्ज्ञकः ।
अहन्यहनि भूतात्मा यच्चाक्षर इति स्मृतम् ॥
ततस्तत् क्षरमित्युक्तं क्षरतीदं यथा जगत् ।
जगन् मोहात्मकं चाहुरव्यक्ताद् व्यक्तसञ्ज्ञकम् ॥
महांश्चैवाक्षरो नित्यमेतत् क्षरविवर्जनम् ।
कथितं ते महाराज यस्मान् नावर्तते पुनः ॥
पञ्चविंशतिकोऽमूर्तः स नित्यस्तत्त्वसञ्ज्ञकः ।
सत्त्वसंश्रयणात् तत्त्वं सत्त्वमाहुर्मनीषिणः ॥
यद् अमूर्तिः सृजद् व्यक्तं तन् मूर्तिमधितिष्ठति ।
चतुर्विंशतिमो व्यक्तो ह्यमूर्तिः पञ्चविंशकः ॥
स एव हृदि सर्वासु मूर्तिष्वातिष्ठतात्मवान् ।
चेतयंश्चेतनो नित्यं सर्वमूर्तिरमूर्तिमान् ॥
सर्गप्रलयधर्मेण स सर्गप्रलयात्मकः ।
गोचरे वर्तते नित्यं निर्गुणो गुणसञ्ज्ञितः ॥
एवमेष महात्मा च सर्गप्रलयकोटिशः ।
विकुर्वाणः प्रकृतिमान् नाभिमन्येत बुद्धिमान् ॥
तमःसत्त्वरजोयुक्तस्तासु तास्विह योनिषु ।
लीयते प्रतिबुद्धत्वाद् अबुद्धजनसेवनात् ॥
सहवासनिवासत्वाद् बालोऽहमिति मन्यते ।
योऽहं न सोऽहमित्युक्तो गुणान् एवानुवर्तते ॥
तमसा तामसान् भावान् विविधान् प्रतिपद्यते ।
रजसा राजसांश्चैव सात्त्विकान् सत्त्वसंश्रयात् ॥
शुक्ललोहितकृष्णानि रूपाण्येतानि त्रीणि तु ।
सर्वाण्येतानि रूपाणि जानीहि प्राकृतानि तु ॥
तामसा निरयं यान्ति राजसा मानुषान् अथ ।
सात्त्विका देवलोकाय गच्छन्ति सुखभागिनः ॥
निष्केवलेन पापेन तिर्यग्योनिमवाप्नुयात् ।
पुण्यपापेषु मानुष्यं पुण्यमात्रेण देवताः ॥
एवमव्यक्तविषयं मोक्षमाहुर्मनीषिणः ।
पञ्चविंशतिमो योऽयं ज्ञानाद् एव प्रवर्तते ॥
वसिष्ठ उवाच । एवमप्रतिबुद्धत्वाद् अबुद्धमनुवर्तते ।
देहाद् देहसहस्राणि तथा च न स भिद्यते ॥
तिर्यग्योनिसहस्रेषु कदाचिद् देवतास्वपि ।
उत्पद्यति तपोयोगाद् गुणैः सह गुणक्षयात् ॥
मनुष्यत्वाद् दिवं याति देवो मानुष्यमेति च ।
मानुष्यान् निरयस्थानमालयं प्रतिपद्यते ॥
कोषकारो यथात्मानं कीटः समभिरुन्धति ।
सूत्रतन्तुगुणैर्नित्यं तथायमगुणो गुणैः ॥
द्वन्द्वमेति च निर्द्वन्द्वस्तासु तास्विह योनिषु ।
शीर्षरोगेऽक्षिरोगे च दन्तशूले गलग्रहे ॥
जलोदरेऽतिसारे च गण्डमालाविचर्चिके ।
श्वित्रकुष्ठेऽग्निदग्धे च सिध्मापस्मारयोरपि ॥
यानि चान्यानि द्वन्द्वानि प्राकृतानि शरीरिणाम् ।
उत्पद्यन्ते विचित्राणि तान्येवात्माभिमन्यते ॥
अभिमानातिमानानां तथैव सुकृतान्यपि ।
एकवासाश्चतुर्वासाः शायी नित्यमधस्तथा ॥
मण्डूकशायी च तथा वीरासनगतस्तथा ।
वीरमासनमाकाशे तथा शयनमेव च ॥
इष्टकाप्रस्तरे चैव चक्रकप्रस्तरे तथा ।
भस्मप्रस्तरशायी च भूमिशय्यानुलेपनः ॥
वीरस्थानाम्बुपाके च शयनं फलकेषु च ।
विविधासु च शय्यासु फलगृह्यान्वितासु च ॥
उद्याने खललग्ने तु क्षौमकृष्णाजिनान्वितः ।
मणिवालपरीधानो व्याघ्रचर्मपरिच्छदः ॥
सिंहचर्मपरीधानः पट्टवासास्तथैव च ।
फलकं परिधानश्च तथा कटकवस्त्रधृक् ॥
कटैकवसनश्चैव चीरवासास्तथैव च ।
वस्त्राणि चान्यानि बहून्यभिमत्य च बुद्धिमान् ॥
भोजनानि विचित्राणि रत्नानि विविधानि च ।
एकरात्रान्तराशित्वमेककालिकभोजनम् ॥
चतुर्थाष्टमकालं च षष्ठकालिकमेव च ।
षड्रात्रभोजनश्चैव तथा चाष्टाहभोजनः ॥
मासोपवासी मूलाशी फलाहारस्तथैव च ।
वायुभक्षश्च पिण्याक+ ।दधिगोमयभोजनः ॥
गोमूत्रभोजनश्चैव काशपुष्पाशनस्तथा ।
शैवालभोजनश्चैव तथा चान्येन वर्तयन् ॥
वर्तयञ् शीर्णपर्णैश्च प्रकीर्णफलभोजनः ।
विविधानि च कृच्छ्राणि सेवते सिद्धिकाङ्क्षया ॥
चान्द्रायणानि विधिवल्लिङ्गानि विविधानि च ।
चातुराश्रम्ययुक्तानि धर्माधर्माश्रयाण्यपि ॥
उपाश्रयान् अप्यपरान् पाखण्डान् विविधान् अपि ।
विविक्ताश्च शिलाछायास्तथा प्रस्रवणानि च ॥
पुलिनानि विविक्तानि विविधानि वनानि च ।
काननेषु विविक्ताश्च शैलानां महतीर्गुहाः ॥
नियमान् विविधांश्चापि विविधानि तपांसि च ।
यज्ञांश्च विविधाकारान् विद्याश्च विविधास्तथा ॥
वणिक्पथं द्विजक्षत्र+ ।वैश्यशूद्रांस्तथैव च ।
दानं च विविधाकारं दीनान्धकृपणादिषु ॥
अभिमन्येत सन्धातुं तथैव विविधान् गुणान् ।
सत्त्वं रजस्तमश्चैव धर्मार्थौ काम एव च ॥
प्रकृत्यात्मानमेवात्मा एवं प्रविभजत्युत ।
स्वाहाकारवषट्कारौ स्वधाकारनमस्क्रिये ॥
यजनाध्ययने दानं तथैवाहुः प्रतिग्रहम् ।
याजनाध्यापने चैव तथान्यद् अपि किञ्चन ॥
जन्ममृत्युविधानेन तथा विशसनेन च ।
शुभाशुभभयं सर्वमेतद् आहुः सनातनम् ॥
प्रकृतिः कुरुते देवी भयं प्रलयमेव च ।
दिवसान्ते गुणान् एतान् अतीत्यैकोऽवतिष्ठते ॥
रश्मिजालमिवादित्यस्तत्कालं संनियच्छति ।
एवमेवैष तत् सर्वं क्रीडार्थमभिमन्यते ॥
आत्मरूपगुणान् एतान् विविधान् हृदयप्रियान् ।
एवमेतां प्रकुर्वाणः सर्गप्रलयधर्मिणीम् ॥
क्रियां क्रियापथे रक्तस्त्रिगुणस्त्रिगुणाधिपः ।
क्रियाक्रियापथोपेतस्तथा तद् इति मन्यते ॥
प्रकृत्या सर्वमेवेदं जगद् अन्धीकृतं विभो ।
रजसा तमसा चैव व्याप्तं सर्वमनेकधा ॥
एवं द्वन्द्वान्यतीतानि मम वर्तन्ति नित्यशः ।
मत्त एतानि जायन्ते प्रलये यान्ति मामपि ॥
निस्तर्तव्याण्यथैतानि सर्वाणीति नराधिप ।
मन्यते पक्षबुद्धित्वात् तथैव सुकृतान्यपि ॥
भोक्तव्यानि ममैतानि देवलोकगतेन वै ।
इहैव चैनं भोक्ष्यामि शुभाशुभफलोदयम् ॥
सुखमेवं तु कर्तव्यं सकृत् कृत्वा सुखं मम ।
यावद् एव तु मे सौख्यं जात्यां जात्यां भविष्यति ॥
भविष्यति न मे दुःखं कृतेनेहाप्यनन्तकम् ।
सुखदुःखं हि मानुष्यं निरये चापि मज्जनम् ॥
निरयाच्चापि मानुष्यं कालेनैष्याम्यहं पुनः ।
मनुष्यत्वाच्च देवत्वं देवत्वात् पौरुषं पुनः ॥
मनुष्यत्वाच्च निरयं पर्यायेणोपगच्छति ।
एष एवं द्विजातीनामात्मा वै स गुणैर्वृतः ॥
तेन देवमनुष्येषु निरयं चोपपद्यते ।
ममत्वेनावृतो नित्यं तत्रैव परिवर्तते ॥
सर्गकोटिसहस्राणि मरणान्तासु मूर्तिषु ।
य एवं कुरुते कर्म शुभाशुभफलात्मकम् ॥
स एवं फलमाप्नोति त्रिषु लोकेषु मूर्तिमान् ।
प्रकृतिः कुरुते कर्म शुभाशुभफलात्मकम् ॥
प्रकृतिश्च तथाप्नोति त्रिषु लोकेषु कामगा ।
तिर्यग्योनिमनुष्यत्वे देवलोके तथैव च ॥
त्रीणि स्थानानि चैतानि जानीयात् प्राकृतानि ह ।
अलिङ्गप्रकृतित्वाच्च लिङ्गैरप्यनुमीयते ॥
तथैव पौरुषं लिङ्गमनुमानाद् धि मन्यते ।
स लिङ्गान्तरमासाद्य प्राकृतं लिङ्गमव्रणम् ॥
व्रणद्वाराण्यधिष्ठाय कर्माण्यात्मनि मन्यते ।
श्रोत्रादीनि तु सर्वाणि पञ्च कर्मेन्द्रियाण्यथ ॥
रागादीनि प्रवर्तन्ते गुणेष्विह गुणैः सह ।
अहमेतानि वै कुर्वन् ममैतानीन्द्रियाणि ह ॥
निरिन्द्रियो हि मन्येत व्रणवान् अस्मि निर्व्रणः ।
अलिङ्गो लिङ्गमात्मानमकालं कालमात्मनः ॥
असत्त्वं सत्त्वमात्मानममृतं मृतमात्मनः ।
अमृत्युं मृत्युमात्मानमचरं चरमात्मनः ॥
अक्षेत्रं क्षेत्रमात्मानमसङ्गं सङ्गमात्मनः ।
अतत्त्वं तत्त्वमात्मानमभवं भवमात्मनः ॥
अक्षरं क्षरमात्मानमबुद्धत्वाद् धि मन्यते ।
एवमप्रतिबुद्धत्वाद् अबुद्धजनसेवनात् ॥
सर्गकोटिसहस्राणि पतनान्तानि गच्छति ।
जन्मान्तरसहस्राणि मरणान्तानि गच्छति ॥
तिर्यग्योनिमनुष्यत्वे देवलोके तथैव च ।
चन्द्रमा इव कोशानां पुनस्तत्र सहस्रशः ॥
नीयतेऽप्रतिबुद्धत्वाद् एवमेव कुबुद्धिमान् ।
कला पञ्चदशी योनिस्तद् धाम इति पठ्यते ॥
नित्यमेव विजानीहि सोमं वै षोडशांशकैः ।
कलया जायतेऽजस्रं पुनः पुनरबुद्धिमान् ॥
धीमांश्चायं न भवति नृप एवं हि जायते ।
षोडशी तु कला सूक्ष्मा स सोम उपधार्यताम् ॥
न तूपयुज्यते देवैर्देवान् अपि युनक्ति सः ।
ममत्वं क्षपयित्वा तु जायते नृपसत्तम ।
प्रकृतेस्त्रिगुणायास्तु स एव त्रिगुणो भवेत् ॥
जनक उवाच । अक्षरक्षरयोरेष द्वयोः सम्बन्ध इष्यते ।
स्त्रीपुंसयोर्वा सम्बन्धः स वै पुरुष उच्यते ॥
ऋते तु पुरुषं नेह स्त्री गर्भान् धारयत्युत ।
ऋते स्त्रियं न पुरुषो रूपं निर्वर्तते तथा ॥
अन्योन्यस्याभिसम्बन्धाद् अन्योन्यगुणसंश्रयात् ।
रूपं निर्वर्तयेद् एतद् एवं सर्वासु योनिषु ॥
रत्यर्थमतिसंयोगाद् अन्योन्यगुणसंश्रयात् ।
ऋतौ निर्वर्तते रूपं तद् वक्ष्यामि निदर्शनम् ॥
ये गुणाः पुरुषस्येह ये च मातुर्गुणास्तथा ।
अस्थि स्नायु च मज्जा च जानीमः पितृतो द्विज ॥
त्वङ्मांसशोणितं चेति मातृजान्यनुशुश्रुम ।
एवमेतद् द्विजश्रेष्ठ वेदशास्त्रेषु पठ्यते ॥
प्रमाणं यच्च वेदोक्तं शास्त्रोक्तं यच्च पठ्यते ।
वेदशास्त्रप्रमाणं च प्रमाणं तत् सनातनम् ॥
एवमेवाभिसम्बन्धौ नित्यं प्रकृतिपूरुषौ ।
यच्चापि भगवंस्तस्मान् मोक्षधर्मो न विद्यते ॥
अथवानन्तरकृतं किञ्चिद् एव निदर्शनम् ।
तन् ममाचक्ष्व तत्त्वेन प्रत्यक्षो ह्यसि सर्वदा ॥
मोक्षकामा वयं चापि काङ्क्षामो यद् अनामयम् ।
अजेयमजरं नित्यमतीन्द्रियमनीश्वरम् ॥
वसिष्ठ उवाच । यद् एतद् उक्तं भवता वेदशास्त्रनिदर्शनम् ।
एवमेतद् यथा वक्ष्ये तत्त्वग्राही यथा भवान् ॥
धार्यते हि त्वया ग्रन्थ उभयोर्वेदशास्त्रयोः ।
न च ग्रन्थस्य तत्त्वज्ञो यथातत्त्वं नरेश्वर ॥
यो हि वेदे च शास्त्रे च ग्रन्थधारणतत्परः ।
न च ग्रन्थार्थतत्त्वज्ञस्तस्य तद्धारणं वृथा ॥
भारं स वहते तस्य ग्रन्थस्यार्थं न वेत्ति यः ।
यस्तु ग्रन्थार्थतत्त्वज्ञो नास्य ग्रन्थागमो वृथा ॥
ग्रन्थस्यार्थं स पृष्टस्तु मादृशो वक्तुमर्हति ।
यथातत्त्वाभिगमनाद् अर्थं तस्य स विन्दति ॥
न यः समुत्सुकः कश्चिद् ग्रन्थार्थं स्थूलबुद्धिमान् ।
स कथं मन्दविज्ञानो ग्रन्थं वक्ष्यति निर्णयात् ॥
अज्ञात्वा ग्रन्थतत्त्वानि वादं यः कुरुते नरः ।
लोभाद् वाप्यथवा दम्भात् स पापी नरकं व्रजेत् ॥
निर्णयं चापि च्छिद्रात्मा न तद् वक्ष्यति तत्त्वतः ।
सोऽपीहास्यार्थतत्त्वज्ञो यस्मान् नैवात्मवान् अपि ॥
तस्मात् त्वं शृणु राजेन्द्र यथैतद् अनुदृश्यते ।
यथा तत्त्वेन साङ्ख्येषु योगेषु च महात्मसु ॥
यद् एव योगाः पश्यन्ति साङ्ख्यं तद् अनुगम्यते ।
एकं साङ्ख्यं च योगं च यः पश्यति स बुद्धिमान् ॥
त्वङ् मांसं रुधिरं मेदः पित्तं मज्जास्थि स्नायु च ।
एतद् ऐन्द्रियकं तात यद् भवान् इत्थमात्थ माम् ॥
द्रव्याद् द्रव्यस्य निर्वृत्तिरिन्द्रियाद् इन्द्रियं तथा ।
देहाद् देहमवाप्नोति बीजाद् बीजं तथैव च ॥
निरिन्द्रियस्य बीजस्य निर्द्रव्यस्यापि देहिनः ।
कथं गुणा भविष्यन्ति निर्गुणत्वान् महात्मनः ॥
गुणा गुणेषु जायन्ते तत्रैव विरमन्ति च ।
एवं गुणाः प्रकृतिजा जायन्ते न च यान्ति च ॥
त्वङ् मांसं रुधिरं मेदः पित्तं मज्जास्थि स्नायु च ।
अष्टौ तान्यथ शुक्रेण जानीहि प्राकृतेन वै ॥
पुमांश्चैवापुमांश्चैव स्त्रीलिङ्गं प्राकृतं स्मृतम् ।
वायुरेष पुमांश्चैव रस इत्यभिधीयते ॥
अलिङ्गा प्रकृतिर्लिङ्गैरुपलभ्यति सात्मजैः ।
यथा पुष्पफलैर्नित्यं मूर्तं चामूर्तयस्तथा ॥
एवमप्यनुमानेन स लिङ्गमुपलभ्यते ।
पञ्चविंशतिकस्तात लिङ्गेषु नियतात्मकः ॥
अनादिनिधनोऽनन्तः सर्वदर्शनकेवलः ।
केवलं त्वभिमानित्वाद् गुणेषु गुण उच्यते ॥
गुणा गुणवतः सन्ति निर्गुणस्य कुतो गुणाः ।
तस्माद् एवं विजानन्ति ये जना गुणदर्शिनः ॥
यदा त्वेष गुणान् एतान् प्राकृतान् अभिमन्यते ।
तदा स गुणवान् एव गुणभेदान् प्रपश्यति ॥
यत् तद् बुद्धेः परं प्राहुः साङ्ख्ययोगं च सर्वशः ।
बुध्यमानं महाप्राज्ञाः प्रबुद्धपरिवर्जनात् ॥
अप्रबुद्धं यथा व्यक्तं स्वगुणैः प्राहुरीश्वरम् ।
निर्गुणं चेश्वरं नित्यमधिष्ठातारमेव च ॥
प्रकृतेश्च गुणानां च पञ्चविंशतिकं बुधाः ।
साङ्ख्ययोगे च कुशला बुध्यन्ते परमैषिणः ॥
यदा प्रबुद्धमव्यक्तमवस्थातननीरवः ।
बुध्यमानं न बुध्यन्तेऽवगच्छन्ति समं तदा ॥
एतन् निदर्शनं सम्यङ् न सम्यग् अनुदर्शनम् ।
बुध्यमानं प्रबुध्यन्ते द्वाभ्यां पृथग् अरिन्दम ॥
परस्परेणैतद् उक्तं क्षराक्षरनिदर्शनम् ।
एकत्वमक्षरं प्राहुर्नानात्वं क्षरमुच्यते ॥
पञ्चविंशतिनिष्ठोऽयं तदा सम्यक् प्रचक्षते ।
एकत्वदर्शनं चास्य नानात्वं चास्य दर्शनम् ॥
तत्त्ववित् तत्त्वयोरेव पृथग् एतन् निदर्शनम् ।
पञ्चविंशतिभिस्तत्त्वं तत्त्वमाहुर्मनीषिणः ॥
निस्तत्त्वं पञ्चविंशस्य परमाहुर्मनीषिणः ।
वर्ज्यस्य वर्ज्यमाचारं तत्त्वं तत्त्वात् सनातनम् ॥
करालजनक उवाच । नानात्वैकत्वमित्युक्तं त्वयैतद् द्विजसत्तम ।
पश्यतस्तद् धि सन्दिग्धमेतयोर्वै निदर्शनम् ॥
तथा बुद्धप्रबुद्धाभ्यां बुध्यमानस्य चानघ ।
स्थूलबुद्ध्या न पश्यामि तत्त्वमेतन् न संशयः ॥
अक्षरक्षरयोरुक्तं त्वया यद् अपि कारणम् ।
तद् अप्यस्थिरबुद्धित्वात् प्रनष्टमिव मेऽनघ ॥
तद् एतच्छ्रोतुमिच्छामि नानात्वैकत्वदर्शनम् ।
द्वन्द्वं चैवानिरुद्धं च बुध्यमानं च तत्त्वतः ॥
विद्याविद्ये च भगवन्न् अक्षरं क्षरमेव च ।
साङ्ख्ययोगं च कृत्स्नेन बुद्धाबुद्धिं पृथक् पृथक् ॥
वसिष्ठ उवाच । हन्त ते सम्प्रवक्ष्यामि यद् एतद् अनुपृच्छसि ।
योगकृत्यं महाराज पृथग् एव शृणुष्व मे ॥
योगकृत्यं तु योगानां ध्यानमेव परं बलम् ।
तच्चापि द्विविधं ध्यानमाहुर्विद्याविदो जनाः ॥
एकाग्रता च मनसः प्राणायामस्तथैव च ।
प्राणायामस्तु सगुणो निर्गुणो मानसस्तथा ॥
मूत्रोत्सर्गे पुरीषे च भोजने च नराधिप ।
द्विकालं नोपभुञ्जीत शेषं भुञ्जीत तत्परः ॥
इन्द्रियाणीन्द्रियार्थेभ्यो निवर्त्य मनसा मुनिः ।
दशद्वादशभिर्वापि चतुर्विंशात् परं यतः ॥
स चोदनाभिर्मतिमान् नात्मानं चोदयेद् अथ ।
तिष्ठन्तमजरं तं तु यत् तद् उक्तं मनीषिभिः ॥
विश्वात्मा सततं ज्ञेय इत्येवमनुशुश्रुम ।
द्रव्यं ह्यहीनमनसो नान्यथेति विनिश्चयः ॥
विमुक्तः सर्वसङ्गेभ्यो लघ्वाहारो जितेन्द्रियः ।
पूर्वरात्रे परार्धे च धारयीत मनो हृदि ॥
स्थिरीकृत्येन्द्रियग्रामं मनसा मिथिलेश्वर ।
मनो बुद्ध्या स्थिरं कृत्वा पाषाण इव निश्चलः ॥
स्थाणुवच्चाप्यकम्प्यः स्याद् दारुवच्चापि निश्चलः ।
बुद्ध्या विधिविधानज्ञस्ततो युक्तं प्रचक्षते ॥
न शृणोति न चाघ्राति न च पश्यति किञ्चन ।
न च स्पर्शं विजानाति न च सङ्कल्पते मनः ॥
न चापि मन्यते किञ्चिन् न च बुध्येत काष्ठवत् ।
तदा प्रकृतिमापन्नं युक्तमाहुर्मनीषिणः ॥
न भाति हि यथा दीपो दीप्तिस्तद्वच्च दृश्यते ।
निलिङ्गश्चाधश्चोर्ध्वं च तिर्यग्गतिमवाप्नुयात् ॥
तदा तदुपपन्नश्च यस्मिन् दृष्टे च कथ्यते ।
हृदयस्थोऽन्तरात्मेति ज्ञेयो ज्ञस्तात मद्विधैः ॥
निर्धूम इव सप्तार्चिरादित्य इव रश्मिवान् ।
वैद्युतोऽग्निरिवाकाशे पश्यत्यात्मानमात्मनि ॥
यं पश्यन्ति महात्मानो धृतिमन्तो मनीषिणः ।
ब्राह्मणा ब्रह्मयोनिस्था ह्ययोनिममृतात्मकम् ॥
तद् एवाहुरणुभ्योऽणु तन् महद्भ्यो महत्तरम् ।
सर्वत्र सर्वभूतेषु ध्रुवं तिष्ठन् न दृश्यते ॥
बुद्धिद्रव्येण दृश्येन मनोदीपेन लोककृत् ।
महतस्तमसस्तात पारे तिष्ठन् न तामसः ॥
तमसो दूर इत्युक्तस्तत्त्वज्ञैर्वेदपारगैः ।
विमलो विमतश्चैव निर्लिङ्गोऽलिङ्गसञ्ज्ञकः ॥
योग एष हि लोकानां किमन्यद् योगलक्षणम् ।
एवं पश्यन् प्रपश्येत आत्मानमजरं परम् ॥
योगदर्शनमेतावद् उक्तं ते तत्त्वतो मया ।
साङ्ख्यज्ञानं प्रवक्ष्यामि परिसङ्ख्यानिदर्शनम् ॥
अव्यक्तमाहुः प्रख्यानं परां प्रकृतिमात्मनः ।
तस्मान् महत् समुत्पन्नं द्वितीयं राजसत्तम ॥
अहङ्कारस्तु महतस्तृतीय इति नः श्रुतम् ।
पञ्चभूतान्यहङ्काराद् आहुः साङ्ख्यात्मदर्शिनः ॥
एताः प्रकृतयस्त्वष्टौ विकाराश्चापि षोडश ।
पञ्च चैव विशेषाश्च तथा पञ्चेन्द्रियाणि च ॥
एतावद् एव तत्त्वानां साङ्ख्यमाहुर्मनीषिणः ।
साङ्ख्ये साङ्ख्यविधानज्ञा नित्यं साङ्ख्यपथे स्थिताः ॥
यस्माद् यद् अभिजायेत तत् तत्रैव प्रलीयते ।
लीयन्ते प्रतिलोमानि गृह्यन्ते चान्तरात्मना ॥
आनुलोम्येन जायन्ते लीयन्ते प्रतिलोमतः ।
गुणा गुणेषु सततं सागरस्योर्मयो यथा ॥
सर्गप्रलय एतावान् प्रकृतेर्नृपसत्तम ।
एकत्वं प्रलये चास्य बहुत्वं च तथा सृजि ॥
एवमेव च राजेन्द्र विज्ञेयं ज्ञानकोविदैः ।
अधिष्ठातारमव्यक्तमस्याप्येतन् निदर्शनम् ॥
एकत्वं च बहुत्वं च प्रकृतेरनु तत्त्ववान् ।
एकत्वं प्रलये चास्य बहुत्वं च प्रवर्तनात् ॥
बहुधात्मा प्रकुर्वीत प्रकृतिं प्रसवात्मिकाम् ।
तच्च क्षेत्रं महान् आत्मा पञ्चविंशोऽधितिष्ठति ॥
अधिष्ठातेति राजेन्द्र प्रोच्यते यतिसत्तमैः ।
अधिष्ठानाद् अधिष्ठाता क्षेत्राणामिति नः श्रुतम् ॥
क्षेत्रं जानाति चाव्यक्तं क्षेत्रज्ञ इति चोच्यते ।
अव्यक्तिके पुरे शेते पुरुषश्चेति कथ्यते ॥
अन्यद् एव च क्षेत्रं स्याद् अन्यः क्षेत्रज्ञ उच्यते ।
क्षेत्रमव्यक्त इत्युक्तं ज्ञातारं पञ्चविंशकम् ॥
अन्यद् एव च ज्ञानं स्याद् अन्यज्ज्ञेयं तद् उच्यते ।
ज्ञानमव्यक्तमित्युक्तं ज्ञेयो वै पञ्चविंशकः ॥
अव्यक्तं क्षेत्रमित्युक्तं तथा सत्त्वं तथेश्वरम् ।
अनीश्वरमतत्त्वं च तत्त्वं तत् पञ्चविंशकम् ॥
साङ्ख्यदर्शनमेतावत् परिसङ्ख्या न विद्यते ।
सङ्ख्या प्रकुरुते चैव प्रकृतिं च प्रवक्ष्यते ॥
चत्वारिंशच्चतुर्विंशत् प्रतिसङ्ख्याय तत्त्वतः ।
सङ्ख्या सहस्रकृत्या तु निस्तत्त्वः पञ्चविंशकः ॥
पञ्चविंशत् प्रबुद्धात्मा बुध्यमान इति श्रुतः ।
यदा बुध्यति आत्मानं तदा भवति केवलः ॥
सम्यग्दर्शनमेतावद् भाषितं तव तत्त्वतः ।
एवमेतद् विजानन्तः साम्यतां प्रतियान्त्युत ॥
सम्यङ्निदर्शनं नाम प्रत्यक्षं प्रकृतेस्तथा ।
गुणवत्त्वाद् यथैतानि निर्गुणेभ्यस्तथा भवेत् ॥
न त्वेवं वर्तमानानामावृत्तिर्वर्तते पुनः ।
विद्यते क्षरभावश्च न परस्परमव्ययम् ॥
पश्यन्त्यमतयो ये न सम्यक् तेषु च दर्शनम् ।
ते व्यक्तिं प्रतिपद्यन्ते पुनः पुनररिन्दम ॥
सर्वमेतद् विजानन्तो न सर्वस्य प्रबोधनात् ।
व्यक्तिभूता भविष्यन्ति व्यक्तस्यैवानुवर्तनात् ॥
सर्वमव्यक्तमित्युक्तमसर्वः सर्वं पञ्चविंशकः ।
य एवमभिजानन्ति न भयं तेषु विद्यते ॥
वसिष्ठ उवाच । साङ्ख्यदर्शनमेतावद् उक्तं ते नृपसत्तम ।
विद्याविद्ये त्विदानीं मे त्वं निबोधानुपूर्वशः ॥
अभेद्यमाहुरव्यक्तं सर्गप्रलयधर्मिणः ।
सर्गप्रलय इत्युक्तं विद्याविद्ये च विंशकः ॥
परस्परस्य विद्या वै तन् निबोधानुपूर्वशः ।
यथोक्तम् ऋषिभिस्तात साङ्ख्यस्यातिनिदर्शनम् ॥
कर्मेन्द्रियाणां सर्वेषां विद्या बुद्धीन्द्रियं स्मृतम् ।
बुद्धीन्द्रियाणां च तथा विशेषा इति नः श्रुतम् ॥
विषयाणां मनस्तेषां विद्यामाहुर्मनीषिणः ।
मनसः पञ्च भूतानि विद्या इत्यभिचक्षते ॥
अहङ्कारस्तु भूतानां पञ्चानां नात्र संशयः ।
अहङ्कारस्तथा विद्या बुद्धिर्विद्या नरेश्वर ॥
बुद्ध्या प्रकृतिरव्यक्तं तत्त्वानां परमेश्वरः ।
विद्या ज्ञेया नरश्रेष्ठ विधिश्च परमः स्मृतः ॥
अव्यक्तमपरं प्राहुर्विद्या वै पञ्चविंशकः ।
सर्वस्य सर्वमित्युक्तं ज्ञेयज्ञानस्य पारगः ॥
ज्ञानमव्यक्तमित्युक्तं ज्ञेयं वै पञ्चविंशकम् ।
तथैव ज्ञानमव्यक्तं विज्ञाता पञ्चविंशकः ॥
विद्याविद्ये तु तत्त्वेन मयोक्ते वै विशेषतः ।
अक्षरं च क्षरं चैव यद् उक्तं तन् निबोध मे ॥
उभावेतौ क्षरावुक्तौ उभावेतावनक्षरौ ।
कारणं तु प्रवक्ष्यामि यथाज्ञानं तु ज्ञानतः ॥
अनादिनिधनावेतौ उभावेवेश्वरौ मतौ ।
तत्त्वसञ्ज्ञावुभावेव प्रोच्येते ज्ञानचिन्तकैः ॥
सर्गप्रलयधर्मित्वाद् अव्यक्तं प्राहुरव्ययम् ।
तद् एतद् गुणसर्गाय विकुर्वाणं पुनः पुनः ॥
गुणानां महदादीनामुत्पद्यति परस्परम् ।
अधिष्ठानं क्षेत्रमाहुरेतद् वै पञ्चविंशकम् ॥
यद् अन्तर्गुणजालं तु तद् व्यक्तात्मनि सङ्क्षिपेत् ।
तद् अहं तद् गुणैस्तैस्तु पञ्चविंशे विलीयते ॥
गुणा गुणेषु लीयन्ते तद् एका प्रकृतिर्भवेत् ।
क्षेत्रज्ञोऽपि तदा तावत् क्षेत्रज्ञः सम्प्रणीयते ॥
यदाक्षरं प्रकृतिर्यं गच्छते गुणसञ्ज्ञिता ।
निर्गुणत्वं च वै देहे गुणेषु परिवर्तनात् ॥
एवमेव च क्षेत्रज्ञः क्षेत्रज्ञानपरिक्षयात् ।
प्रकृत्या निर्गुणस्त्वेष इत्येवमनुशुश्रुम ॥
क्षरो भवत्येष यदा गुणवती गुणेष्वथ ।
प्रकृतिं त्वथ जानाति निर्गुणत्वं तथात्मनः ॥
तथा विशुद्धो भवति प्रकृतेः परिवर्जनात् ।
अन्योऽहमन्येयमिति यदा बुध्यति बुद्धिमान् ॥
तदैषोऽव्यथतामेति न च मिश्रत्वमाव्रजेत् ।
प्रकृत्या चैष राजेन्द्र मिश्रोऽन्योऽन्यस्य दृश्यते ॥
यदा तु गुणजालं तत् प्राकृतं विजुगुप्सते ।
पश्यते च परं पश्यंस्तदा पश्यन् नु संसृजेत् ॥
किं मया कृतमेतावद् योऽहं कालनिमज्जनः ।
यथा मत्स्यो ह्यभिज्ञानाद् अनुवर्तितवाञ् जलम् ॥
अहमेव हि सम्मोहाद् अन्यमन्यं जनाज्जनम् ।
मत्स्यो यथोदकज्ञानाद् अनुवर्तितवान् इह ॥
मत्स्योऽन्यत्वमथाज्ञानाद् उदकान् नाभिमन्यते ।
आत्मानं तद् अवज्ञानाद् अन्यं चैव न वेद्म्यहम् ॥
ममास्तु धिक् कुबुद्धस्य योऽहं मग्न इमं पुनः ।
अनुवर्तितवान् मोहाद् अन्यमन्यं जनाज्जनम् ॥
अयमनुभवेद् बन्धुरनेन सह मे क्षयम् ।
साम्यमेकत्वतां यातो यादृशस्तादृशस्त्वहम् ॥
तुल्यतामिह पश्यामि सदृशोऽहमनेन वै ।
अयं हि विमलो व्यक्तमहमीदृशकस्तदा ॥
योऽहमज्ञानसम्मोहाद् अज्ञया सम्प्रवृत्तवान् ।
संसर्गाद् अतिसंसर्गात् स्थितः कालमिमं त्वहम् ॥
सोऽहमेवं वशीभूतः कालमेतं न बुद्धवान् ।
उत्तमाधममध्यानां तामहं कथमावसे ॥
समानमायया चेह सहवासमहं कथम् ।
गच्छाम्यबुद्धभावत्वाद् इहेदानीं स्थिरो भव ॥
सहवासं न यास्यामि कालमेतं विवञ्चनात् ।
वञ्चितो ह्यनया यद् धि निर्विकारो विकारया ॥
न तत् तदपराद्धं स्याद् अपराधो ह्ययं मम ।
योऽहमत्राभवं सक्तः पराङ्मुखमुपस्थितः ॥
ततोऽस्मिन् बहुरूपोऽथ स्थितो मूर्तिरमूर्तिमान् ।
अमूर्तिश्चाप्यमूर्तात्मा ममत्वेन प्रधर्षितः ॥
प्रकृत्या च तया तेन तासु तास्विह योनिषु ।
निर्ममस्य ममत्वेन विकृतं तासु तासु च ॥
योनिषु वर्तमानेन नष्टसञ्ज्ञेन चेतसा ।
समता न मया काचिद् अहङ्कारे कृता मया ॥
आत्मानं बहुधा कृत्वा सोऽयं भूयो युनक्ति माम् ।
इदानीमवबुद्धोऽस्मि निर्ममो निरहङ्कृतः ॥
ममत्वं मनसा नित्यमहङ्कारकृतात्मकम् ।
अपलग्नामिमां हित्वा संश्रयिष्ये निरामयम् ॥
अनेन साम्यं यास्यामि नानयाहमचेतसा ।
क्षेमं मम सहानेन नैवैकमनया सह ॥
एवं परमसम्बोधात् पञ्चविंशोऽनुबुद्धवान् ।
अक्षरत्वं निगच्छति त्यक्त्वा क्षरमनामयम् ॥
अव्यक्तं व्यक्तधर्माणं सगुणं निर्गुणं तथा ।
निर्गुणं प्रथमं दृष्ट्वा तादृग् भवति मैथिल ॥
अक्षरक्षरयोरेतद् उक्तं तव निदर्शनम् ।
मयेह ज्ञानसम्पन्नं यथा श्रुतिनिदर्शनात् ॥
निःसन्दिग्धं च सूक्ष्मं च विशुद्धं विमलं तथा ।
प्रवक्ष्यामि तु ते भूयस्तन् निबोध यथाश्रुतम् ॥
साङ्ख्ययोगो मया प्रोक्तः शास्त्रद्वयनिदर्शनात् ।
यद् एव साङ्ख्यशास्त्रोक्तं योगदर्शनमेव तत् ॥
प्रबोधनपरं ज्ञानं साङ्ख्यानामवनीपते ।
विस्पष्टं प्रोच्यते तत्र शिष्याणां हितकाम्यया ॥
बृहच्चैवमिदं शास्त्रमित्याहुर्विदुषो जनाः ।
अस्मिंश्च शास्त्रे योगानां पुनर्भवपुरःसरम् ॥
पञ्चविंशात् परं तत्त्वं पठ्यते च नराधिप ।
साङ्ख्यानां तु परं तत्त्वं यथावद् अनुवर्णितम् ॥
बुद्धमप्रतिबुद्धं च बुध्यमानं च तत्त्वतः ।
बुध्यमानं च बुद्धत्वं प्राहुर्योगनिदर्शनम् ॥
वसिष्ठ उवाच । अप्रबुद्धमथाव्यक्तमिमं गुणनिधिं सदा ।
गुणानां धार्यतां तत्त्वं सृजत्याक्षिपते तथा ॥
अजो हि क्रीडया भूप विक्रियां प्राप्त इत्युत ।
आत्मानं बहुधा कृत्वा नानेव प्रतिचक्षते ॥
एतद् एवं विकुर्वाणो बुध्यमानो न बुध्यते ।
गुणान् आचरते ह्येष सृजत्याक्षिपते तथा ॥
अव्यक्तबोधनाच्चैव बुध्यमानं वदन्त्यपि ।
न त्वेवं बुध्यतेऽव्यक्तं सगुणं तात निर्गुणम् ॥
कदाचित् त्वेव खल्वेतत् तद् आहुः प्रतिबुद्धकम् ।
बुध्यते यदि चाव्यक्तमेतद् वै पञ्चविंशकम् ॥
बुध्यमानो भवत्येष ममात्मक इति श्रुतः ।
अन्योन्यप्रतिबुद्धेन वदन्त्यव्यक्तमच्युतम् ॥
अव्यक्तबोधनाच्चैव बुध्यमानं वदन्त्युत ।
पञ्चविंशं महात्मानं न चासावपि बुध्यते ॥
षड्विंशं विमलं बुद्धमप्रमेयं सनातनम् ।
सततं पञ्चविंशं तु चतुर्विंशं विबुध्यते ॥
दृश्यादृश्ये ह्यनुगत+ ।तत्स्वभावे महाद्युते ।
अव्यक्तं चैव तद् ब्रह्म बुध्यते तात केवलम् ॥
पञ्चविंशं चतुर्विंशमात्मानमनुपश्यति ।
बुध्यमानो यदात्मानमन्योऽहमिति मन्यते ॥
तदा प्रकृतिमान् एष भवत्यव्यक्तलोचनः ।
बुध्यते च परां बुद्धिं विशुद्धाममलां यथा ॥
षड्विंशं राजशार्दूल तदा बुद्धः कृतो व्रजेत् ।
ततस्त्यजति सोऽव्यक्तं सर्गप्रलयधर्मिणम् ॥
निर्गुणां प्रकृतिं वेद गुणयुक्तामचेतनाम् ।
ततः केवलधर्मासौ भवत्यव्यक्तदर्शनात् ॥
केवलेन समागम्य विमुक्तात्मानमाप्नुयात् ।
एतत् तु तत्त्वमित्याहुर्निस्तत्त्वमजरामरम् ॥
तत्त्वसंश्रवणाद् एव तत्त्वज्ञो जायते नृप ।
पञ्चविंशतितत्त्वानि प्रवदन्ति मनीषिणः ॥
न चैव तत्त्ववांस्तात संसारेषु निमज्जति ।
एषामुपैति तत्त्वं हि क्षिप्रं बुध्यस्व लक्षणम् ॥
षड्विंशोऽयमिति प्राज्ञो गृह्यमाणोऽजरामरः ।
केवलेन बलेनैव समतां यात्यसंशयम् ॥
षड्विंशेन प्रबुद्धेन बुध्यमानोऽप्यबुद्धिमान् ।
एतन् नानात्वमित्युक्तं साङ्ख्यश्रुतिनिदर्शनात् ॥
चेतनेन समेतस्य पञ्चविंशतिकस्य ह ।
एकत्वं वै भवेत् तस्य यदा बुद्ध्यानुबुध्यते ॥
बुध्यमानेन बुद्धेन समतां याति मैथिल ।
सङ्गधर्मा भवत्येष निःसङ्गात्मा नराधिप ॥
निःसङ्गात्मानमासाद्य षड्विंशं कर्मजं विदुः ।
विभुस्त्यजति चाव्यक्तं यदा त्वेतद् विबुध्यते ॥
चतुर्विंशमगाधं च षड्विंशस्य प्रबोधनात् ।
एष ह्यप्रतिबुद्धश्च बुध्यमानस्तु तेऽनघ ॥
उक्तो बुद्धश्च तत्त्वेन यथाश्रुतिनिदर्शनात् ।
मशकोदुम्बरे यद्वद् अन्यत्वं तद्वद् एतयोः ॥
मत्स्योदके यथा तद्वद् अन्यत्वमुपलभ्यते ।
एवमेव च गन्तव्यं नानात्वैकत्वमेतयोः ॥
एतावन् मोक्ष इत्युक्तो ज्ञानविज्ञानसञ्ज्ञितः ।
पञ्चविंशतिकस्याशु योऽयं देहे प्रवर्तते ॥
एष मोक्षयितव्यैति प्राहुरव्यक्तगोचरात् ।
सोऽयमेवं विमुच्येत नान्यथेति विनिश्चयः ॥
परश्च परधर्मा च भवत्येव समेत्य वै ।
विशुद्धधर्मा शुद्धेन नाशुद्धेन च बुद्धिमान् ॥
विमुक्तधर्मा बुद्धेन समेत्य पुरुषर्षभ ।
वियोगधर्मिणा चैव विमुक्तात्मा भवत्यथ ॥
विमोक्षिणा विमोक्षश्च समेत्येह तथा भवेत् ।
शुचिकर्मा शुचिश्चैव भवत्यमितबुद्धिमान् ॥
विमलात्मा च भवति समेत्य विमलात्मना ।
केवलात्मा तथा चैव केवलेन समेत्य वै ।
स्वतन्त्रश्च स्वतन्त्रेण स्वतन्त्रत्वमवाप्यते ॥
एतावद् एतत् कथितं मया ते ।
तथ्यं महाराज यथार्थतत्त्वम् ।
अमत्सरस्त्वं प्रतिगृह्य बुद्ध्या ।
सनातनं ब्रह्म विशुद्धमाद्यम् ॥
तद् वेदनिष्ठस्य जनस्य राजन् ।
प्रदेयमेतत् परमं त्वया भवेत् ।
विधित्समानाय निबोधकारकम् ।
प्रबोधहेतोः प्रणतस्य शासनम् ॥
न देयमेतच्च यथानृतात्मने ।
शठाय क्लीबाय न जिह्मबुद्धये ।
न पण्डितज्ञानपरोपतापिने ।
देयं तथा शिष्यविबोधनाय ॥
श्रद्धान्वितायाथ गुणान्विताय ।
परापवादाद् विरताय नित्यम् ।
विशुद्धयोगाय बुधाय चैव ।
कृपावतेऽथ क्षमिणे हिताय ॥
विविक्तशीलाय विधिप्रियाय ।
विवादहीनाय बहुश्रुताय ।
विनीतवेशाय नहैतुकात्मने ।
सदैव गुह्यं त्विदमेव देयम् ॥
एतैर्गुणैर्हीनतमे न देयम् ।
एतत् परं ब्रह्म विशुद्धमाहुः ।
न श्रेयसे योक्ष्यति तादृशे कृतम् ।
धर्मप्रवक्तारमपात्रदानात् ॥
पृथ्वीमिमां वा यदि रत्नपूर्णाम् ।
दद्याद् अदेयं त्विदमव्रताय ।
जितेन्द्रियाय प्रयताय देयम् ।
देयं परं तत्त्वविदे नरेन्द्र ॥
कराल मा ते भयमस्ति किञ्चिद् ।
एतच्छ्रुतं ब्रह्म परं त्वयाद्य ।
यथावद् उक्तं परमं पवित्रम् ।
विशोकमत्यन्तमनादिमध्यम् ॥
अगाधमेतद् अजरामरं च ।
निरामयं वीतभयं शिवं च ।
समीक्ष्य मोहं परवादसञ्ज्ञम् ।
एतस्य तत्त्वार्थमिमं विदित्वा ॥
अवाप्तमेतद् धि पुरा सनातनाद् ।
धिरण्यगर्भाद् धि ततो नराधिप ।
प्रसाद्य यत्नेन तमुग्रतेजसम् ।
सनातनं ब्रह्म यथा त्वयैतत् ॥
पृष्टस्त्वया चास्मि यथा नरेन्द्र ।
तथा मयेदं त्वयि नोक्तमन्यत् ।
यथावाप्तं ब्रह्मणो मे नरेन्द्र ।
महाज्ञानं मोक्षविदां परायणम् ॥
व्यास उवाच । एतद् उक्तं परं ब्रह्म यस्मान् नावर्तते पुनः ।
पञ्चविंशं मुनिश्रेष्ठा वसिष्ठेन यथा पुरा ॥
पुनरावृत्तिमाप्नोति परमं ज्ञानमव्ययम् ।
नाति बुध्यति तत्त्वेन बुध्यमानोऽजरामरम् ॥
एतन् निःश्रेयसकरं ज्ञानं भोः परमं मया ।
कथितं तत्त्वतो विप्राः श्रुत्वा देवर्षितो द्विजाः ॥
हिरण्यगर्भाद् ऋषिणा वसिष्ठेन समाहृतम् ।
वसिष्ठाद् ऋषिशार्दूलो नारदोऽवाप्तवान् इदम् ॥
नारदाद् विदितं मह्यमेतद् उक्तं सनातनम् ।
मा शुचध्वं मुनिश्रेष्ठाः श्रुत्वैतत् परमं पदम् ॥
येन क्षराक्षरे भिन्ने न भयं तस्य विद्यते ।
विद्यते तु भयं यस्य यो नैनं वेत्ति तत्त्वतः ॥
अविज्ञानाच्च मूढात्मा पुनः पुनरुपद्रवान् ।
प्रेत्य जातिसहस्राणि मरणान्तान्युपाश्नुते ॥
देवलोकं तथा तिर्यङ् मानुष्यमपि चाश्नुते ।
यदि वा मुच्यते वापि तस्माद् अज्ञानसागरात् ॥
अज्ञानसागरे घोरे ह्यव्यक्तागाध उच्यते ।
अहन्यहनि मज्जन्ति यत्र भूतानि भो द्विजाः ॥
तस्माद् अगाधाद् अव्यक्ताद् उपक्षीणात् सनातनात् ।
तस्माद् यूयं विरजस्का वितमस्काश्च भो द्विजाः ॥
एवं मया मुनिश्रेष्ठाः सारात् सारतरं परम् ।
कथितं परमं मोक्षं यं ज्ञात्वा न निवर्तते ॥
न नास्तिकाय दातव्यं नाभक्ताय कदाचन ।
न दुष्टमतये विप्रा न श्रद्धाविमुखाय च ॥
लोमहर्षण उवाच । एवं पुरा मुनीन् व्यासः पुराणं श्लक्ष्णया गिरा ।
दशाष्टदोषरहितैर्वाक्यैः सारतरैर्द्विजाः ॥
पूर्णमस्तमलैः शुद्धैर् नानाशास्त्रसमुच्चयैः ।
जातिशुद्धसमायुक्तं साधुशब्दोपशोभितम् ॥
पूर्वपक्षोक्तिसिद्धान्त+ ।परिनिष्ठासमन्वितम् ।
श्रावयित्वा यथान्यायं विरराम महामतिः ॥
तेऽपि श्रुत्वा मुनिश्रेष्ठाः पुराणं वेदसम्मितम् ।
आद्यं ब्राह्माभिधानं च सर्ववाञ्छाफलप्रदम् ॥
हृष्टा बभूवुः सुप्रीता विस्मिताश्च पुनः पुनः ।
प्रशशंसुस्तदा व्यासं कृष्णद्वैपायनं मुनिम् ॥
मुनय ऊचुः । अहो त्वया मुनिश्रेष्ठ पुराणं श्रुतिसम्मितम् ।
सर्वाभिप्रेतफलदं सर्वपापहरं परम् ॥
प्रोक्तं श्रुतं तथास्माभिर्विचित्रपदमक्षरम् ।
न तेऽस्त्यविदितं किञ्चित् त्रिषु लोकेषु वै प्रभो ॥
सर्वज्ञस्त्वं महाभाग देवेष्विव बृहस्पतिः ।
नमस्यामो महाप्राज्ञं ब्रह्मिष्ठं त्वां महामुनिम् ॥
येन त्वया तु वेदार्था भारते प्रकटीकृताः ।
कः शक्नोति गुणान् वक्तुं तव सर्वान् महामुने ॥
अधीत्य चतुरो वेदान् साङ्गान् व्याकरणानि च ।
कृतवान् भारतं शास्त्रं तस्मै ज्ञानात्मने नमः ॥
नमोऽस्तु ते व्यास विशालबुद्धे ।
फुल्लारविन्दायतपत्त्रनेत्र ।
येन त्वया भारततैलपूर्णः ।
प्रज्वालितो ज्ञानमयः प्रदीपः ॥
अज्ञानतिमिरान्धानां भ्रामितानां कुदृष्टिभिः ।
ज्ञानाञ्जनशलाकेन त्वया चोन्मीलिता दृशः ॥
एवमुक्त्वा समभ्यर्च्य व्यासं ते चैव पूजिताः ।
जग्मुर्यथागतं सर्वे कृतकृत्याः स्वमाश्रमम् ॥
तथा मया मुनिश्रेष्ठा कथितं हि सनातनम् ।
पुराणं सुमहापुण्यं सर्वपापप्रणाशनम् ॥
यथा भवद्भिः पृष्टोऽहं सम्प्रश्नं द्विजसत्तमाः ।
व्यासप्रसादात् तत् सर्वं मया सम्परिकीर्तितम् ॥
इदं गृहस्थैः श्रोतव्यं यतिभिर्ब्रह्मचारिभिः ।
धनसौख्यप्रदं नृणां पवित्रं पापनाशनम् ॥
तथा ब्रह्मपरैर्विप्रैर्ब्राह्मणाद्यैः सुसंयतैः ।
श्रोतव्यं सुप्रयत्नेन सम्यक् श्रेयोभिकाङ्क्षिभिः ॥
प्राप्नोति ब्राह्मणो विद्यां क्षत्रियो विजयं रणे ।
वैश्यस्तु धनमक्षय्यं शूद्रः सुखमवाप्नुयात् ॥
यं यं काममभिध्यायञ् शृणोति पुरुषः शुचिः ।
तं तं काममवाप्नोति नरो नास्त्यत्र संशयः ॥
पुराणं वैष्णवं त्वेतत् सर्वकिल्बिषनाशनम् ।
विशिष्टं सर्वशास्त्रेभ्यः पुरुषार्थोपपादकम् ॥
एतद् वो यन् मयाख्यातं पुराणं वेदसम्मितम् ।
श्रुतेऽस्मिन् सर्वदोषोत्थः पापराशिः प्रणश्यति ॥
प्रयागे पुष्करे चैव कुरुक्षेत्रे तथार्बुदे ।
उपोष्य यद् अवाप्नोति तद् अस्य श्रवणान् नरः ॥
यद् अग्निहोत्रे सुहुते वर्षे नाप्नोति वै फलम् ।
महापुण्यमयं विप्रास्तद् अस्य श्रवणात् सकृत् ॥
यज्ज्येष्ठशुक्लद्वादश्यां स्नात्वा वै यमुनाजले ।
मथुरायां हरिं दृष्ट्वा प्राप्नोति पुरुषः फलम् ॥
तद् आप्नोति फलं सम्यक् समाधानेन कीर्तनात् ।
पुराणेऽस्य हितो विप्राः केशवार्पितमानसः ॥
यत् फलं क्रियमालोक्य पुरुषोऽथ लभेन् नरः ।
तत् फलं समवाप्नोति यः पठेच्छृणुयाद् अपि ॥
इदं यः श्रद्धया नित्यं पुराणं वेदसम्मितम् ।
यः पठेच्छृणुयान् मर्त्यः स याति भुवनं हरेः ॥
श्रावयेद् ब्राह्मणो यस्तु सदा पर्वसु संयतः ।
एकादश्यां द्वादश्यां च विष्णुलोकं स गच्छति ॥
इदं यशस्यमायुष्यं सुखदं कीर्तिवर्धनम् ।
बलपुष्टिप्रदं नृणां धन्यं दुःस्वप्ननाशनम् ॥
त्रिसन्ध्यं यः पठेद् विद्वाञ् श्रद्धया सुसमाहितः ।
इदं वरिष्ठमाख्यानं स सर्वमीप्सितं लभेत् ॥
रोगार्तो मुच्यते रोगाद् बद्धो मुच्येत बन्धनात् ।
भयाद् विमुच्यते भीत आपदापन्न आपदः ॥
जातिस्मरत्वं विद्यां च पुत्रान् मेधां पशून् धृतिम् ।
धर्मं चार्थं च कामं च मोक्षं तु लभते नरः ॥
यान् यान् कामान् अभिप्रेत्य पठेत् प्रयतमानसः ।
तांस्तान् सर्वान् अवाप्नोति पुरुषो नात्र संशयः ॥
यश्चेदं सततं शृणोति मनुजः स्वर्गापवर्गप्रदम् ।
विष्णुं लोकगुरुं प्रणम्य वरदं भक्त्येकचित्तः शुचिः ।
भुक्त्वा चात्र सुखं विमुक्तकलुषः स्वर्गे च दिव्यं सुखम् ।
पश्चाद् याति हरेः पदं सुविमलं मुक्तो गुणैः प्राकृतैः ॥
तस्माद् विप्रवरैः स्वधर्मनिरतैर्मुक्त्येकमार्गेप्सुभिस्- ।
तद्वत् क्षत्रियपुङ्गवैस्तु नियतैः श्रेयोर्थिभिः सर्वदा ।
वैश्यैश्चानुदिनं विशुद्धकुलजैः शूद्रैस्तथा धार्मिकैः ।
श्रोतव्यं त्विदमुत्तमं बहुफलं धर्मार्थमोक्षप्रदम् ॥
धर्मे मतिर्भवतु वः पुरुषोत्तमानाम् ।
स ह्येक एव परलोकगतस्य बन्धुः ।
अर्थाः स्त्रियश्च निपुणैरपि सेव्यमाना ।
नैव प्रभावमुपयान्ति न च स्थिरत्वम् ॥
धर्मेण राज्यं लभते मनुष्यः ।
स्वर्गं च धर्मेण नरः प्रयाति ।
आयुश्च कीर्तिं च तपश्च धर्मम् ।
धर्मेण मोक्षं लभते मनुष्यः ॥
धर्मोऽत्र मातापितरौ नरस्य ।
धर्मः सखा चात्र परे च लोके ।
त्राता च धर्मस्त्विह मोक्षदश्च ।
धर्माद् ऋते नास्ति तु किञ्चिद् एव ॥
इदं रहस्यं श्रेष्ठं च पुराणं वेदसम्मितम् ।
न देयं दुष्टमतये नास्तिकाय विशेषतः ॥
इदं मयोक्तं प्रवरं पुराणम् ।
पापापहं धर्मविवर्धनं च ।
श्रुतं भवद्भिः परमं रहस्यम् ।
आज्ञापयध्वं मुनयो व्रजामि ॥
